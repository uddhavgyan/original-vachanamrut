आत्मीयेनैव रूपेण जज्ञे हरिरिति श्रुतः । जन्मकर्माणि तस्यादौ कथयामि समासतः॥२८॥\
महर्षयो मरीच्याद्या एकदा बदरीवने । दर्शनार्थम्पाजग्मुर्नरनारायणप्रभोः ॥२९॥\
दृष्ट्वार्चयित्वा विभं ते निषेदुस्तदन्तिके । तानपृच्छन् नृणां क्षेमं प्रभुस्तद्धितकृत्तपाः ॥३०॥ \
प्रोचुस्ते जायमानं तमसुरोपद्रवं भुवि । तावद्धर्मोऽपि तत्रागात् सह मूर्त्या स्वभार्यया ॥३१॥\
तं दृष्ट्वा सोद्धवस्तत्र निषण्णो भगवानपि । मानयित्वा स्वपितरम्पावेशयदासने ॥३२॥\
उवाच च मुनिप्रोक्तं तस्मै तवृत्तमप्यसौ । तदादरात् स शुश्राव विप्रास्ते चाप्यनाकुलाः ॥३३॥ \
एवमेकाग्रचित्तेषु तेषु शृण्वत्सु तद्वचः । कैलासान्मुनिरभ्यागाद् दुर्वासास्तद्दिदृक्षया ॥३४॥\
भगवन्मुखदत्ताक्षाः पिबन्तस्तद्वचोमृतम् । तमागतं न ददृशुस्ते समाधिस्थिता इव ॥३५॥\
नारायणोऽपि नापश्यत् तं वार्तासक्तमानसः । तदा मुनिः स आत्मानं मेने तदपमानितम् ॥३६॥\
मानभङ्गसमुद्भूतकोधाग्निविवशोऽथ तान् । सर्वानपि शशापासावूर्ध्वदोरुच्चतर्जनिः ॥३७।।\
न सन्मानः कृतो यस्माद्भवद्भिरिह मे ततः । मानुष्य आसुरीं पीडां सर्वेऽपि प्राप्स्यथ द्रुतम् ॥३८॥\
तच्छ्रुत्वा सहसा सर्वे बभूवुर्व्यग्रचेतसः । सद्यो धर्मः समुत्थाय तं प्रणम्याक्षमापयत् ॥३९॥\
नापमानः कृतोऽस्माभिर्महर्षे । बुद्धिपूर्वकम् । मान्यस्य तव तस्मात् त्वं कर्तुमर्हस्यनुग्रहम् ॥४०॥\
एवं सम्प्रार्थितो विप्रो धर्मेण विनयेन सः । उवाचानुग्रहं कुर्वन् शृणु धर्म । वचो मम ॥४१॥\
अज्ञानजोऽपि मे शापो नान्यथा भविता क्वचित् । किन्तु नारायणो ह्येष ततो मोचयितास्तु वः ॥४२॥\
मनुष्यभूतयोः पुत्रो दम्पत्योर्वामसौ भुवि । भूत्वा युवां मुनीश्वेतानसुरेभ्योऽविता ध्रुवम् ॥४३॥\
इत्युक्त्वा स प्रभुं नत्वा पुनः श्वेताचलं ययौ । अथाह भगवान् भीतं शापादाकस्मिकाद् वृषम् ॥४४॥\
निष्कारणमिमं शापं निवारयितुमीश्वरः । भवाम्यथापीच्छ्यासौ कारणात् स्वीकृतो मया ॥४५॥\
अधर्मश्चासुरा अस्मिन् वर्षे प्राप्य बलं कलेः । सन्त्येधितास्तदुच्छेदः साम्प्रतं मे चिकीर्षितः ॥४६॥\
यतोऽहं त्वत्सुतो भूत्वा तदुच्छेदं समाचरन् । मनुष्यभूतान् सर्वान वो रक्षिष्यामि न संशयः ॥४७॥\
अतो यथेष्टं भुवि मानुषेषु सर्वेऽपि यूयं भवतापशङ्कम् ।
त एवमुक्ताः प्रभुणा वृषाद्याः प्रणम्य तं जन्म नरेष्वगृह्णन् ॥४८॥


