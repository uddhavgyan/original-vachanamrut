**आत्मीयेनेति** । आत्मीयेन निजेन । रूपेणानन्तकन्दर्पदर्पहारिलावण्यार्णवेनाक्षरधामावस्थितेन सनातनेन दिव्यस्वरूपेणैव । हरिरिति हरिनाम्ना श्रुतो विख्यातः सन् । जज्ञे भक्तिधर्माभ्यां प्रादुर्बभूव इति सार्धत्रयाणामेकान्वयः । तस्य श्रीहरेः । जन्मकर्माणि प्रादुर्भावप्रकारं चरित्राणि चेत्यर्थः । आदौ प्रथमतः । समासतः सङ्केपेण । कथयामि **॥२८॥**

तत्रादौ सनिमित्तं श्रीहरिप्रादुर्भावप्रकारमाह । **महर्षय** इत्यारभ्य आनन्द एव सर्वत्र तदाभूज्ञ्जगतीतले इत्यन्तसन्दर्भेण । एकदा कदाचित् । बदरीवने बदरीकाश्रमे । मरीच्याद्या मरीचिप्रभृतयः । महर्षयो महामुनयः । नरनारायणप्रभोनैष्ठिकेन्द्रनरनारायणभगवतः । दर्शनार्थं नृजन्मसफलतापूर्वकभारतवर्षगततीर्थयात्राफलरूपं समीक्षणं कर्तुमित्यर्थः । उपाजग्मुराययुः **॥२९॥**

**दृष्ट्वेति** । ते महर्षयः । विभुं स्वाश्रितानन्तदुःखनिवर्तनसमर्थं श्रीनारायणम्। दृष्ट्वा समीक्ष्य । अर्चयित्वा यथालब्धोपचारैः पूजयित्वा । तदन्तिके श्रीनारायणपुरोवर्तिसमीपप्रदेशे । निषेदुः श्रीनारायणाज्ञयोपविविशुः । तेषां स्वाश्रितजनानां हितकृद्धितकारकं तपो यस्य स तथोक्तः । प्रभुः श्रीनारायणः । नृणां भारतवर्षवासिस्वाश्रितजनानाम् । क्षेमं कुशलम् । तान् महर्षीन् अपृच्छत् **॥३०॥**

**प्रोचुरिति** । ते श्रीनारायणपृष्टा महर्षयः । भुवि भारतवर्ष भूमौ । जायमानमुत्पद्यमानम् ।
असुरोपद्रवमसुरांशगुरुनृपकृतं स्वाश्रितजनपिडनम् । तं श्रीनारायणम्। प्रोचुः कथयामासुः । तावत्तस्मिन् क्षणे एव । धर्मः साक्षात्स्वयंधर्मप्रजापतिरपि । मूर्त्या मूर्तिसंज्ञया । स्वभार्यया स्वपल्या । सह । तत्र श्रीनारायणसमीपे । दर्शनार्थमिति शेषः । अगादाजगाम **॥३१॥**

**तमिति** । तत्र मुनिमण्डलमध्यगतासने। निषण्ण उपविष्टः। सोद्धव उद्धवेन सहितः । भगवान् श्रीनारायणोऽपि । तं स्वदर्शनार्थमागतम् । स्वपितरं स्वजनकं धर्मम् । दृष्ट्वा । मानयित्वा यथायोग्यं सभाजयित्वा । आसने तदुचितविष्टरे । उपावेशयदासयाञ्चके **॥३२॥**

**उवाचेति** । असौ श्रीनारायणः। मुनिप्रोक्तं मरीच्यादिमुनिभिरात्मने प्रथमतः कथितम् । तद्भारतवर्षवासि-स्वभक्तजनानामसुरकृतोपद्रवरूपम् । वृत्तं वृत्तान्तम् । तस्मै धर्मदेवाय । उवाच सविस्तरं प्रोक्तवान् । स धर्मः । तच्छ्रीनारायणप्रोक्तं वृत्तान्तवचनम् । आदरात् । शुश्राव । चकारादुद्धवोऽपि शुश्रावेति योजनीयम् । ते श्रीनारायणपुरःप्रदेशोपविष्टाः । विप्रा मरीच्यादयो मुनयश्चापि । अनाकुला अव्यग्रमानसाः सन्तः इदं पदं वचनविपरिणामेन धर्मोद्धवयोरपि योजनीयम् । तत् । आदयत् । शुश्रुवुः । स्वप्रोक्तस्याप्यादरेण श्रवणप्रवृत्तिहेतुस्त्वतिश्रेष्ठस्वयं श्रीनारायणास्यपद्मोगतवचनामृतमिश्रणेन चमत्कारातिशय एवेति भावः **॥३३॥**

**एवमिति** । एवममुनाप्रकारेण । तद्धचः श्रीनारायणवचनामृतम् । शृणवत्सु तेषु भक्तिधर्मोद्धवसहितेषु मरीच्यादिमुनिषु । एकाग्रचित्तेषु श्रीनारायणमुखपद्मनिर्यद्वचनसुधा श्रवणैकनिष्ठानाकुलमानसेषु सत्सु । दुर्वासाः । मुनिः । तद्दिदृक्षया श्रीनारायणदर्शनच्छ्या कैलासाच्छिवगिरेः सकाशात् । अभ्यागादागत्य मुनिपर्षदः पश्चात् श्रीनारायणाभिमुखं तस्थावित्यर्थः **॥३४॥**

**भगवदिति** । भगवन्मुखे श्रीनारायणास्यपद्ये दत्तानि चन्द्रचकोरन्यायेनारोपितानि अक्षाणि नयनानि यैस्ते तथोक्ताः । तद्वचोऽमृतं श्रीनारायणवचनामृतम् । पिबन्तोऽत्यादरेणाकर्णयन्तः । ते धर्मादिसहिता मरीच्यायो मुनयः । समाधिस्थिताः पक्वसमाधिस्थिति प्राप्ता इव । आगतमन्तः प्रेरितश्रीनारायणेच्छ्या समायातम्। तं दुर्वाससं मुनिम् । न ददृशुर्न वीक्षाञ्चक्रिरे **॥३५॥**

**नारायणेति** । नारायणः स्वयं श्रीनारायणो भगवानपि । वार्तायां वार्ताकरणे आसक्तं प्रसक्तमानसं यस्य स तथाभूतः सन् । तमागतं दुर्वाससं मुनिम् । नापश्यत् । तदा तस्मिन् समये । मुनिर्ऋषिवरः । स दुर्वासाः । आत्मानं स्वम् । तदपमानितं तैः कृतावमाननम् । मेने स्वचेतसि ज्ञातवान् **॥३६॥**

**मानेति** । अथानन्तरम् । मानः स्वस्मिन् सर्वपूज्यत्वबुद्धिस्तस्य भङ्ग आमर्दनं तेन समुद्भूतः सम्यगुत्पन्नो यः क्रोधाग्निः कोपानलस्तेन विवशः परतन्त्रः । असौ दुर्वासामुनिः। ऊर्ध्व उच्चश्चासौ दोर्दक्षिणबाहुस्तस्मिन्नुच्चोन्नता तर्जनी प्रदेशिन्यङ्गुलिर्यस्य स तथाभूतः सन् । तान् सर्वानपि । शशाप **॥३७॥**

शापमाह **नेति** । यस्माद्धेतोः । इह धर्मप्रवृत्तिहेतुभूतेऽस्मिन् स्थाने । भवद्भिर्नारायणादिभिर्युष्माभिः सर्वैः । मे मम । सन्मानः शिष्टाचारप्राप्ताभ्युत्थान पाद्यार्घ्यप्रदानरूपः सत्कारः । न कृतः । ततो हेतोः । सर्वेऽपि यूयम् । द्रुतं शीघ्रमेव । मानुष्ये मनुष्यभावे । आसुरीमसुरांशोत्पन्नगुरुनृपतिकृताम् । पीडां भर्त्सनताडनादिबाधाम् । प्राप्स्यथातिशयेन गमिष्यथ । दिव्यानामपि युष्माकमयुक्ता मनुष्यदेहप्राप्तिस्तत्र च दैत्यांशगुर्वादिकृतपीडाप्राप्तिश्चेति द्वयं मच्छापेन भवत्वित्यर्थः **॥३८॥**

**तदिति** । तद्वज्रपातसन्निभं कोपनदुर्वासोमुनिवचनम् । श्रुत्वा । सहसा तूर्णमेव । सर्वे धर्मोद्धवादयः सकला अपि । व्यग्रचेतसः क्षुभितान्तःकरणाः । बभूवुः । ततः । धर्मः । सद्यस्तत्क्षणमेव । समुत्थायाभ्युत्थानं कृत्वा
। तं दुर्वाससं मुनिम् । प्रणम्य साष्टाङ्ग नत्वा । अक्षमापयत् मृदुलवचनैः सान्त्वयाञ्चकार ॥३९॥
तदेवाह । नेति । हे महर्षे । यतः । अस्माभिः। मान्यस्य सर्वदासन्मानयोग्यस्य । तव । अपमानः । बुद्धिपूर्व ज्ञात्वैव । न कृतः । किन्तु नारायणोक्तवार्ताश्रवणैकाग्रमनस्तया तवागमनमविदित्वा जात इत्यर्थः । तस्माद्धेतोः । त्वम् । अनुग्रहं शापनिवारणरूपं प्रसादम् । कर्तुम् । अर्हसि योग्यो भवसि **॥४०॥**

**एवमिति** । एवममुना प्रकारेण । धर्मेण कर्जा विनयेन करणेन । सम्प्रार्थितः । विप्रो नितान्तमानलोलुपो ब्राह्मणः । स दुर्वासाः । अनुग्रहम् । कुर्वन् सन् । उवाच । तदेवाह सपादद्वाभ्याम् । हे धर्म । मम । वचः । शृणु **॥४१॥**

**अज्ञानज इति** । मे मम । शापः । अज्ञानजो भवत्स्थितमदागमनाज्ञानसम्भूतोऽपि । क्वचित् कदाचिदपि । अन्यथा मिथ्या । न भविता नैव भविष्यति । किन्तु । एष युष्मन्त्रयनगोचरतया वर्तमानः । नारायणः । ततो मच्छापात् । वो युष्माकम् । मोचयितोद्धारकारकः । अस्तु भवतात् । हि निश्चितमेव **॥४२॥**

**मनुष्येति** । असौ श्रीनारायणः । भुवि पृथिव्याम् । मनुष्यभूतयोर्मनुष्यभावं प्राप्तयोः । दम्पत्योर्जायापत्योः । वां युवयोः । पुत्रः । भूत्वा । युवां भवन्तौ । एतान् । मुनीन् । चकारादुद्धवमपि । असुरेभ्यः । अविता रक्षिष्यति । ध्रुवं निश्चितमेव **॥४३॥**

**इतीति** । इत्यमुना प्रकारेण । उक्त्वा। प्रभुं श्रीनारायणम्। नत्वा अभीवन्द्य। स दुर्वासामुनिः । पूनर्भूयोऽपि । श्वेताचलं कैलासाचलम् । ययौ। अथानन्तरम्। भगवान् श्रीनारायणः । आकस्मिकादकाण्डोत्पन्नात् । शापात् भीतमतिभयं प्राप्तम् । वृषं धर्मम्। आह प्रोक्तवान् **॥४४॥**

तदाह साधैस्त्रिभिः । निष्कारणमिति । हे तात। अहम् । निष्कारणं निर्हेतुकम् । इमम् । शापम् । निवारयितुं निराकर्तुम् । ईश्वरः समर्थः । भवामि सर्वथास्मि । अथापि एवं सत्यपि । असौ शापः । मया । कारणाद्वक्ष्यमाणात् कस्माच्चन निमित्तात् । इच्छयैव । स्वीकृतोऽङ्गीकृतः **॥४५॥**

कारणमाह । **अधर्म इति** । अस्मिन् वर्षे भरतखण्डे । अधर्मः । असुराश्च । कलेश्चतुर्थयुगस्य । बलम् प्राप्य । एधिता वृद्धि गताः । सन्ति । साम्प्रतमिदानिम् । तदुच्छेदोऽधर्मासुरविनाशः। मे मम । चिकीर्षितः कर्तुमिष्टो भवति **॥४६॥**

**अत इति** । अतो हेतोः अहम्। त्वत्सुतो मनुष्यभावं प्राप्तस्य तव पुत्रः । भूत्वा । तदुच्छेदमधर्मासुरविनाशनम् । समाचरन् कुर्वन् सन् । मनुष्यभूतान् मनुष्यभावम् प्राप्तान् । सर्वान् । वो युष्मान् । रक्षिष्यामि असुरगुरुनृपकृतापद्भ्यस्त्रास्ये । न । संशयः **॥४७॥**

**अत इति** । अतोऽस्माद्धेतोः। सर्वेऽपि। यूयम्। भुवि । मानुषेषु त्रैवर्णिकमनुष्येषु । यथेष्टं यथारुचि । अपशङ्क निःशङ्कं यथातथा। भवत उत्पद्यध्वम् । एवममुना प्रकारेण । प्रभुणा श्रीनारायणेन । उक्ताः । वृषाद्या धर्मादयः । ते सर्वेऽपि । तं श्रीनारायणम्। प्रणम्य। नरेषु भारतवर्षस्थत्रैवर्णिकजनेषु । जन्म । अगृह्णन् उपाददुः । अत्र महर्षयो मरीच्याद्या इत्यारभ्यातो यथेष्टमित्यन्तसन्दर्भस्यायमाशयः । श्रीमद्ब्रह्मपुराधिपतेः श्रीस्वामिनो भक्तिधर्माभ्यां प्रादुर्भविष्यतः श्रीहरेः प्रियैनैष्ठिकब्रह्मचारिसमानवेषतपो-निवृत्तधर्म-नैष्ठिकब्रह्मचर्यव्रतक्षमा-दयादिभिर्गुणैः स्वावतारनारायणर्षेरपि स्वतुल्यतया वर्तनशीलत्वात्तदभेदमङ्गीकृत्य तद्रूपेण श्रीहर्याविर्भावकथनमस्त्यन्यथात्रैवास्ति श्रीमति गोलोक इत्यारभ्यात्मीयेनैव रूपेण जज्ञे हरिरिति श्रुत इति पूर्वोक्तग्रन्थेन तथा हरिकृष्ण इति ख्यातः करिष्ये रक्षणं हि व इत्युत्तरग्रन्थस्थितेन वृन्दावने भक्तिधर्मावुद्दिश्य सम्प्रोक्तेन श्रीकृष्णवचनेन च सह विरोधः स्यादिति **॥४८॥**

