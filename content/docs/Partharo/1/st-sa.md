## श्रीहरिवाक्यसुधासिन्धौ उपोद्घातसहितं श्रीदुर्गपुरप्रथमप्रकरणम् । 
### ॥ श्रीस्वामिनारायणाय नमः ॥ श्रीगणेशाय नमः ॥ 
### ॥ श्रीसहजानन्दस्वामिने नमोनमः ॥ 
> *श्रीहरिं सकलसिद्धिदायकं मङ्गलैकनिलयं सतां पतिम् ।* 
*कायवाग्घृदयकैरहं सदा त्वां नमामि पितरं दयाम्बुधिम् ॥१॥* \
*हे स्वामिन् पुरुषोत्तमाद्य ! सकलैश्वर्याभिजुष्ट ! प्रभो ! सर्वाधीश्वरसेव्यपादकमल ! श्रीब्रह्मधामाधिप* ! । *हे नारायण भक्तिधर्मसुत हे श्रीकृष्ण हे श्रीहरे मह्यं देहि भवत्पदाब्जयुगले भक्ति सदैकान्तिकीम् ॥२॥*\
*प्रीतये रचये टीकां तव च त्वत्सतां मुदा । हरिवाक्यसुधासिन्धोः सेतुमालाभिधामहम् ॥३॥* \
*पुत्रस्य भवदीयस्य रघुवीराभिधस्य मे । मनोरथोऽयं सफलः क्रियतां कृपया हरे ॥४॥* 

अथात्र भवान् शतानन्दमुनिः करिष्यमाणस्वप्रबन्धपठनपाठनादिद्वारानेकजीवानां संसृतिबन्धनिवृत्तिं दिव्यदृशा पर्यालोचयन् दुर्गपुरादिषु स्वभक्तसभासु श्रीहरिकथिता मुक्तानन्दादिमुनिभिः श्रुत्वा यथामतिलिखिता वार्तासुधाः समीक्ष्य तासां पद्यबन्धग्रन्थविरचनाय स्वयं भगवता श्रीहरिणा स्वस्मै कृतामाज्ञां च संस्मृत्य तासां श्रीहरिवाक्यसुधासिन्धुनामकं ग्रन्थं विरचयंस्तत्रोपोद्घातमुखेन श्रीसत्सङ्गिजीवनग्रन्थोक्तानि श्रीहरेः सङ्क्षेपतो जन्मादिचरित्राणि तत्रानुक्ताः श्रीहरेः सचिह्नस्वाभाविकचेष्टाश्च कथयिष्यन्नादौ प्रारिप्सितग्रन्थस्य निर्विघ्नपरिसमाप्त्यर्थं शिष्टाचारपरिप्राप्तं स्वकीयेष्टदेववस्तुनिर्देशात्मकं मङ्गलमाचरति श्लोकत्रयेण । \
**श्रीहरिरिति** । धर्मनन्दनो धर्मापरपर्यायहरिप्रसादविप्रसुतः । यद्वा । प्रादुर्भूयाधर्मोच्छेदपूर्वकं पोषणविधानेन धर्मस्य नन्दन आनन्दोत्पादकः । सर्वेषां जीवानां हितायात्यन्तिकनिःश्रेयसरूपं हितं कर्तुं मानुषस्य नरस्येवाकृतिर्मूर्तिर्यस्य सः । भक्तिपोषकः स्वकीयैकान्तिकभक्तिपोषणकर्ता । यद्वा । भक्तिं स्वमातरं पोषयति स्वबालक्रीडाप्रदर्शनेनात्यानन्दपुष्टां करोतीति । स्वजनन्यै अत्यानन्दप्रद इत्यर्थः । यद्वा । भक्तिं स्वमातरं पुष्णाति स्वस्वरूपज्ञानोपदेशेनालौकिकानन्दपुष्टां करोतीति । स्वमात्रे हरिगीतोपदेशपूर्वकं स्वस्वरूपज्ञानप्रदानेनानन्दजनक इत्यर्थः । उदारोऽतिमहान् विक्रमः साधनसम्पत्तिनिरपेक्षं यादृशतादृशजनस्यापि महासमाधिविधापनरूपः पराक्रमो यस्य सः । यद्वा । उदारोऽतिमहान् विक्रमोऽसुरांशगुरुभूपपराभवविधानरूपः पराक्रमो यस्य सः । यद्वा । उदारेषु दातृजनेषु विक्रमोऽतिदानशूरत्वरूपः पराक्रमो यस्य सः । यद्दानवीरतामवलोक्यान्ये दातारो जनाः सशिरः कम्पयद्दानातिशयतां प्रशंसन्ति तथाविध इत्यर्थः । यद्वा । उदारा ध्यानवतां स्वस्मृतिप्रदानदक्षिणा विक्रमाः पादसंचारा यस्य सः । 'उदारो दातृमहतोर्दक्षिणेऽप्यभिधेयवदिति मेदिनी । ब्रह्मधाम्नोऽक्षरपदपर्यायब्रह्मपुरस्य पतिः स्वामी । पूरुषेषु क्षराक्षरपुरुषेषूत्तमः स्वरूप-स्वभाव-गुण-विभूत्यादिभिरत्युत्कृष्ट उत्तमपुरुषः स चासौ स च । ‘स्वधामनि ब्रह्मणि रंस्यते नम' इति श्रीभागवते (भा. २-४-१४) । 'उत्तमः पुरुषस्त्वन्यः परमात्मेत्युदाहृत' इति भगवद्गीतायां चोक्ते: । (गी. १५-१७) श्रीहरिः स्वाश्रितजनानां स्वधामन्यलौकिकवैभवैश्वर्यप्रदः श्रीहरिकृष्णो भगवान् । जयति स्वस्य तिरोधानलीलाचरणसत्त्वेऽपि यथापूर्वं स्वप्रवर्तितभागवतधर्मेषु स्वभक्तजनरक्षणेन स्वभक्तानां नानापद्भ्यो रक्षणविधानादिना च सर्वोत्कर्षेण वर्तते (रथो. वृत्तम्)  ॥१॥ 

**गोलोकेति** । निर्गतोऽतिशयो यस्याः सा चासौ दया निष्कारणकरुणा तया पूर्णः सम्भृतस्तम् । पाथसां सागर इव निरवधिकातिशयदयायाः समुद्रो यस्तमित्यर्थः । 'आनन्द एकैकस्माच्छतशतगुणतया सैषानन्दस्य मीमांसा' (तैत. २–१७) । इत्यादिश्रुतिषु निरतिशयदशाशिरस्कोऽभ्यस्यमानः परमानन्दो मूर्ती यस्य तम् । यद्वा । आनन्दं करोतीत्यानन्दयति आनन्दयतीत्यानन्दा स्वेक्षकजनात्यानन्दकर्त्री मूर्तिर्यस्य तम् । यां वीक्ष्य जना आनन्दसन्दोहमग्ना भवन्ति तथाविधरमणीयमूर्तिमित्यर्थः । अत एव भूतले भारतभूभागे । असुरगुरुभिरसुरांशसम्भूतदेशिकैर्विहतं विनाशितम् । सन् हिंसादिदोषवर्जितत्वादभ्यर्हितो यो धर्म एकान्तिकधर्मस्तस्य वर्त्म मार्गस्तत् । पातुं तद्द्द्द्रोग्धृनसुरगुरून् पराभाव्य पोषणपूर्वं रक्षितुम् । गोलोकब्रह्मधाम्नो गोलोकमध्यवर्त्यक्षरपदात् सकाशात् कोसलेषु कोशलदेशवर्तिछुप्पयोऽभिधग्रामे इत्यर्थः । धर्मात् धर्मापरसंज्ञहरिप्रसादविप्रात् भक्तौ भक्त्यपरपर्यायप्रेमवतीसंज्ञायां तत्पत्ल्याम् । नृमूर्त्या मनुष्याकारेण । समुदितमाविर्भूतम् अखिलानां सकलानां प्राणिनां स्वाश्रितजीवानां संसारं जन्ममरणप्रवाहं हरतीति तं तथाभूतम् । कलिमलान् स्वाश्रितजीवानां कामक्रोधादिकलिकल्मषाणि हरतीति तम् । स्वामिनारायण इत्याख्या नाम यस्य तम् कृष्णं श्रीहरिकृष्णभगवन्तम् । चित्ते मानसे । ध्यायामि सर्वदा चिन्तयामि (स्रग्धरा) ॥२॥ 

**स इति** । यत्पादाश्रयमात्राद्यदीयचरणकमलसंश्रयमात्रत एव । संसारबन्धनमनादि दुर्जरसंसृतिपाशावृत्तिः सद्यस्तत्क्षणमेव । त्रुट्यति विछिन्नं भवति । सत्यः 'सत्यस्य सत्य'मिति (बृह. उ. २-१-२०) श्रुतेः परमार्थसत्यस्वरूपः । जगद्गुरुर्जगतामेक एव परमनिः श्रेयसप्राप्त्युपायरूपहितोपदेष्टा । यद्वा । मोक्षमार्गरिपुकामक्रोधादि- त्याजनपूर्वकपरमनिःश्रेयसप्राप्त्युपायस्य यथार्थमुपदेशशीलत्वात् सत्यः परमार्थो जगद्गुरुः । श्रीमान् स्वाश्रयमात्रेण स्वाश्रितानां कालमायाबन्धनविनाशनशोभायुक्तः । स इत्थं भूतगुणः । सहजः स्वभावसिद्ध आनन्दो यस्य सः स्वं कालमायाक्षरब्रह्मादीनां नियमनलक्षणैश्वर्यमस्यास्तीति स चासौ स च एवमन्वर्थसंज्ञः श्रीहरिकृष्णो भगवान् । जयति स्वाश्रितजनानामन्तः शत्रूनभिभावयन् सर्वोत्कर्षेण वर्तते ॥३॥ 

अथैतद्ग्रन्थविरचननिदानमाह त्रिभिः । **निजेति** । ईशः कालमायादिसर्वनियन्ता । स श्रीहरिः । निजाश्रितानां कृतस्वकीयैकाश्रयाणाम् । पुंसां जनानाम् । संशयजालं जीवेशमायाब्रह्मपरब्रह्मणां स्वधर्मवैराग्यभक्त्यादीनां च स्वरूपज्ञानगतानेकसंशयसमूहम् । कृपया । उन्मूलयन्मूलादुत्पाटयितुमित्यर्थः । अनुभूतियुञ्जि स्वकीयानुभवयुक्तानि । भूयांसि बहूनि । साङ्गा स्वधर्मजीवादिस्वरूपज्ञानवैराग्यरूपाङ्गसहिता या स्वभक्तिः स्वस्यैकान्तिकभक्तिस्तया आढ्यानि सम्पन्नानि यानि वचोऽमृतानि वार्तासुधास्तानि । जगाद दुर्गपुरादिषु स्वभक्तजनसंसत्सु निजाश्रितान् प्रति कथयामास । (उपजाति) ॥४॥ 

**शतेति** । तेषां वचोऽमृतानां मध्ये । द्विषष्ट्या । अधिकम् । शतद्वयम् । मुक्तानन्दादिभिः । सद्भिः साधुभिः आदिशब्दाद्गोपालानन्दनित्यानन्दब्रह्मानन्दशुकानन्दमुनीनां ग्रहणमेतद्ग्रन्थान्ते तथैव वक्ष्यमाणत्वात् । यथाश्रुतं श्रीहर्युक्तवचनश्रवणमनतिक्रम्य । यथामनीषं यथास्वमति । साधु सम्यग्यथातथा । सर्वहिताय । स्पष्टैः । वर्णैरक्षरैः । अलेखि लिखितमभूत् ॥५॥ 

**तावन्तीति** । शतानन्दमुनिः । अहम् । तावन्ति द्विषष्ट्याधिकशतद्वयपरिमितानि । वागमृतानि वचनामृतानि । प्रभोः कालमायाक्षरादिनियमनसमर्थस्य । तस्य श्रीहरेः । निदेशेन प्राक्कृतैतद्ग्रन्थविरचनाज्ञया हेतुना । तदीयतुष्ट्यै श्रीहर्याश्रितसकलसद्भक्तजनप्रीत्यै । सुसौष्ठवं शोभनशब्दसामर्थ्यं चौदार्यमर्थसंपत्तिश्च तन्मयैः प्रचुरसुसौष्ठवौदार्ययुक्तैरित्यर्थः । सुपद्यैः प्रायोऽनुष्टुब्वृत्तैः सुश्लोकैः । स्फुटं स्पष्टं यथातथा । दृभामि हरिवाक्यसुधासिन्धुग्रन्थरूपेण ग्रन्थामि ॥६॥


