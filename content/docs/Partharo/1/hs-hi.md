श्री गोलोक के मध्य में भगवान का अक्षरधाम है। वह कैसा है? वह कोटि-कोटि सूर्य, चन्द्र और अग्नि के समान प्रकाशमान है, दिव्य है, अत्यन्त श्वेत है, सच्चिदानन्दरूप है; उसे ब्रह्मपुर कहते हैं, अमृतधाम कहते हैं, परम पद कहते हैं, अनन्त अपार कहते हैं, ब्रह्म कहते हैं, चिदाकाश कहते हैं। उस अक्षरधाम में श्रीकृष्ण भगवान सदा विराजमान हैं।² वे कैसे हैं? उन्हें पुरुषोत्तम कहते हैं, वासुदेव कहते हैं, नारायण कहते हैं, परमात्मा कहते हैं, ब्रह्म कहते हैं, परब्रह्म कहते हैं, ईश्वर कहते हैं, परमेश्वर कहते हैं, विष्णु कहते हैं। और वे भगवान कैसे हैं? वे क्षर-अक्षर से पर हैं, सर्वज्ञ हैं, सर्वकर्ता हैं, सबके नियन्ता हैं, सबके अन्तर्यामी हैं, सर्व कारणों का कारण हैं, निर्गुण हैं, स्वप्रकाश हैं, स्वतन्त्र हैं। अनन्त कोटि ब्रह्मरूप मुक्त उनकी उपासना करने योग्य हैं। अनन्त कोटि ब्रह्माण्डों की उत्पत्ति, स्थिति और प्रलय उनकी लीला है। प्रकृति-पुरुष, काल आदि अपनी शक्तियों को वे प्रेरित करते हैं। वे अनन्त कोटि ब्रह्माण्डों के राजाधिराज हैं। सदा किशोर मूर्ति हैं, कोटि-कोटि कामदेवों के समान सुन्दर हैं, नवीन मेघ के समान श्याम वर्ण वाले हैं। अमूल्य और दिव्य विभिन्न प्रकार के वस्त्र और आभूषणों से युक्त हैं। कानों में मकराकार कुण्डल धारण किये हैं, मस्तक पर विभिन्न रत्नों से जड़ित मुकुट धारण किये हैं, शरद ऋतु के कमल की पंखुड़ियों के समान कोमल नेत्रकमल हैं। अंगों पर रूडा सुगन्धिमान चन्दन लगाया है। मधुर स्वर से वेणु बजाते हैं। राधिका जी और लक्ष्मी जी उनकी पूजा करती हैं। मूर्तिमान सुदर्शन आदि आयुध तथा नन्द, सुनन्द, श्रीदामा आदि असंख्य पार्षद उनकी सेवा करते हैं। उनकी मूर्ति कोटि-कोटि सूर्य-चन्द्रों के समान प्रकाशयुक्त है। अनन्त कोटि कल्याणकारी गुणों से युक्त हैं। धर्म, ज्ञान, वैराग्य आदि ऐश्वर्य तथा अणिमा आदि सिद्धियाँ उनके चरणकमलों की सेवा करती हैं। मूर्तिमान चार वेद उनकी स्तुति करते हैं। वासुदेव आदि चतुर्व्यूह तथा केशव आदि चौबीस मूर्तियाँ तथा वराह आदि अवतारों को वे धारण करने वाले हैं।