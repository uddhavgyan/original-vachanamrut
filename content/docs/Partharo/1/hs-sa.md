---
title: "સંસ્કૃત"
---
 अस्ति श्रीमति गोलोके सर्वलोकविभूषणे । नित्याविर्भूतममलं कार्ष्णं धामोत्तमोत्तमम् ॥७॥ \
अप्रमेयमनाद्यं तं निर्गुणं नित्यमद्वयम् । अखण्डं सच्चिदानन्दरूपं मायातमः परम् ॥८॥ \
कोटिकोट्यर्कचन्द्राग्निप्रभाभासुरमुज्ज्वलम् । भक्तैरेकान्तिकैरेव प्राप्यं कृष्णप्रसादतः ॥९॥ \
यदुच्यते ब्रह्मपुरं ब्रह्म चामृतमक्षरम् । चिदाकाशं च परमव्योमाथ परमं पदम् ||१०|| \
श्रीकृष्णो भगवाँस्तत्र सदा स्वामी विराजते । सप्रेमराधालक्ष्मीभ्यामर्च्यमानपदाम्बुजः ॥११॥ \
अक्षरात्माक्षरपरः सर्वकारणकारणम् । कर्ता नियन्ता सर्वेषां स्वप्रकाशश्च सर्ववित् ॥१२॥ \
नैकाण्डजननस्थानलयलीलश्च निर्गुणः । ब्रह्मभूतानन्तकोटिमुक्तोपास्याङ्घ्रिपङ्कजः ॥१३॥ \
मायापुरुषकालादिस्वशक्तिप्रेरको वशी । नैकब्रह्माण्डराजाधिराजः स्वच्छन्दवर्तनः ॥१४॥ \
कोटिकन्दर्पलावण्यो जलदश्यामसुन्दरः । अनर्घ्यदिव्यविविधवासो भूषणभूषितः ॥ १५ ॥ 
