---
title: "શ્રીહરિવાક્યસુધાસિંધુ – ગોલોક ધામ અને શ્રીકૃષ્ણ સ્વરૂપ વર્ણન"
---
<mark1>શ્રીગોલોકના મધ્યને</mark1> વિષે ભગવાનનું <mark1>અક્ષરધામ</mark1> છે, તે કેવું છે? તો કોટિ કોટિ સૂર્ય, ચંદ્ર ને અગ્નિ તે સરખું પ્રકાશમાન છે ને દિવ્ય છે ને અત્યંત શ્વેત છે ને સચ્ચિદાનંદરૂપ છે; અને જેને <mark1>બ્રહ્મપુર</mark1> કહે છે, <mark1>અમૃતધામ</mark1> કહે છે, <mark1>પરમ પદ</mark1> કહે છે, <mark1>અનંત અપાર</mark1> કહે છે, <mark1>બ્રહ્મ</mark1> કહે છે, <mark1>ચિદાકાશ</mark1> કહે છે. એવું જે એ અક્ષરધામ તેને વિષે <mark>શ્રીકૃષ્ણ ભગવાન</mark> જે તે સદાય વિરાજમાન છે. **॥૭॥** 

તે કેવા છે? તો જેને <mark1>પુરુષોત્તમ</mark1> કહે છે, <mark1>વાસુદેવ</mark1> કહે છે, <mark1>નારાયણ</mark1> કહે છે, <mark1>પરમાત્મા</mark1> કહે છે, <mark1>બ્રહ્મ</mark1> કહે છે, <mark1>પરબ્રહ્મ</mark1> કહે છે, <mark1>ઈશ્વર</mark1> કહે છે, <mark1>પરમેશ્વર</mark1> કહે છે, <mark1>વિષ્ણુ</mark1> કહે છે. **॥૮॥**

અને વળી તે ભગવાન કેવા છે? તો <mark1>ક્ષર-અક્ષર થકી પર</mark1> છે, <mark1>સર્વજ્ઞ</mark1> છે, <mark1>સર્વકર્તા</mark1> છે, સર્વના નિયંતા છે, સર્વના અંતર્યામી છે, <mark1>સર્વ કારણના કારણ</mark1> છે, <mark1>નિર્ગુણ</mark1> છે, સ્વપ્રકાશ છે, સ્વતંત્ર છે. **॥૯॥**

અને બ્રહ્મરૂપ એવા જે અનંત કોટિ મુક્ત તેમને ઉપાસના કરવા યોગ્ય છે. **॥૧૦॥**

અને અનંત કોટિ બ્રહ્માંડની જે ઉત્પત્તિ, સ્થિતિ ને પ્રલય તે રૂપ છે લીલા જેની એવા છે. અને પ્રકૃતિપુરુષ, કાળ, પ્રધાનપુરુષ ને મહત્તત્ત્વાદિક એ જે પોતાની શક્તિઓ તેના પ્રેરક છે. અને અનંત કોટિ બ્રહ્માંડના રાજાધિરાજ છે. **॥૧૧॥**

ને સદા <mark1>કિશોરમૂર્તિ</mark1> છે, ને કોટિ કોટિ કંદર્પ સરખા સુંદર છે, અને <mark1>નવીન મેઘ</mark1> સરખો શ્યામ છે વર્ણ જેનો એવા છે. **॥૧૨॥**

અને અમૂલ્ય ને દિવ્ય એવાં જે નાના પ્રકારનાં વસ્ત્ર ને આભૂષણ તેણે યુક્ત છે. **॥૧૩॥**

અને કાનને વિષે મકરાકાર કુંડળ ધરી રહ્યા છે, અને મસ્તકને વિષે નાના પ્રકારનાં રત્ને જડિત એવો જે મુકુટ તેને ધરી રહ્યા છે, અને શરદ ઋતુનું જે કમળ તેની પાંખડી સરખાં અણિયાળાં છે નેત્રકમળ જેનાં એવા છે. **॥૧૪॥**

અને રૂડું એવું જે સુગંધીમાન ચંદન તેણે કરીને ચર્ચ્યાં છે અંગ જેનાં એવા છે. અને મધુરે સ્વરે કરીને <mark1>વેણુને</mark1> વજાડે છે. **॥૧૫॥**

અને <mark>રાધિકાજી ને લક્ષ્મીજી</mark> તેમણે પૂજ્યા છે. **॥૧૬॥**

અને મૂર્તિમાન એવાં જે સુદર્શનાદિક આયુધ તથા નંદ, સુનંદ ને શ્રીદામાદિક જે અસંખ્ય પાર્ષદ તેમણે સેવ્યા છે. **॥૧૭॥**

અને કોટિ કોટિ સૂર્ય-ચંદ્ર સરખા પ્રકાશે યુક્ત છે મૂર્તિ જેણા એવા છે. **॥૧૮॥**

અને અનંત કોટિ એવા જે કલ્યાણકારી ગુણ તેણે યુક્ત છે. **॥૧૯॥**

અને ધર્મ, જ્ઞાન ને વૈરાગ્યાદિક જે ઐશ્વર્ય તથા અણિમાદિક જે સિદ્ધિઓ તેમણે સેવ્યાં છે ચરણકમળ જેનાં એવા છે. **॥૨૦॥**

અને મૂર્તિમાન એવા જે ચાર વેદ તેમણે સ્તુતિને કર્યા છે. **॥૨૧॥**

અને <mark1>વાસુદેવાદિક</mark1> જે ચતુર્વ્યૂહ તથા <mark1>કેશવાદિક</mark1> જે ચોવીસ મૂર્તિઓ તથા <mark1>વરાહાદિક</mark1> અવતાર એ સર્વેના ધરનારા છે. **॥૨૨॥**

અને યુગે યુગે ભારતવર્ષમાં સદ્ધર્મની રક્ષા કરવા માટે પ્રગટ થાય છે. **॥૨૩॥** **॥૨૪॥**

અને વર્તમાન કલિયુગમાં અસુરાંશ ગુરુ-રાજાઓથી પીડિત ધર્મની રક્ષા, અધર્મનો નાશ, ભક્તો-ઋષિઓનું પાલન, પોતાની પરા ભક્તિનો પ્રચાર તથા જનસમુદાયના ચિત્તમાં પોતાની દિવ્ય મૂર્તિની સ્થાપના કરવા માટે સકલ ઐશ્વર્યયુક્ત રૂપે પ્રગટ થયા છે. **॥૨૫॥** **॥૨૬॥** **॥૨૭॥**