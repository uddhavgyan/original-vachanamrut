**इत आरभ्य प्रथमतरङ्गारम्भात् प्रागुपोद्घातमाह । अस्तीति ।** सर्वलोकविभूषणे महावैकुण्ठ वैकुण्ठाव्याकृतादि सकललोकानामाभरणरूपे । श्रीमति निरवधिकातिशयशोभायुक्ते । गोलोके महामायान्धतमसपरतरचिदम्बरान्तःस्थगोलोकाख्यपदे विषये । नित्याविर्भूतं सर्वदैव ध्रुवतया वर्तमानम् । अमलं मायाकार्यरूपदोषवर्जितम् । अत एव । उत्तमोत्तमं सर्वोत्कृष्टेभ्यो गोलोकादिधामभ्योऽप्यत्युत्कृष्टम् । कार्ष्ण कृष्णापराह्वयश्रीहरिकृष्णभगवत्सम्बन्धि । धाम पदम् । अस्ति विद्यते **॥७॥**

एतद्विशिनष्टि त्रिभिः । **अप्रमेयमिति** । अप्रमेयमपरिछेद्यम् । यतः । अनाद्यन्तमाद्यन्तवर्जितम् । तत्कुतः । निर्गुणं मायाकार्यभूतसत्त्वादिगुणवर्जितम् । अत एव । नित्यं सनातनम् । अद्वयमुपमानशून्यत्वादद्वितीयम् । अखण्डं चतुर्विधलयकारणकालकृतध्वंसवर्जितम् । सच्चिदानन्दरूपं स्वरूपनिष्ठसच्चिदानन्दधर्मम् । मायातमःपरं मायामूलप्रकृतिस्तस्याः परो मायापरः स चासावतमास्तमोवर्जितत्वात् सर्वदा प्रकाशमानो गोलोकः । उत्तरपदलोपीसमासः । तस्मात् परमग्रे वर्तमानम् **॥८॥**

**कोटीति** । कोटिभिर्गुणिताः कोट्यः कोटिकोट्योऽपरिमिताः ये अर्कचन्द्राग्नयः सूर्यसोमहुताशनास्तेषां प्रभावद्भासुरमतिशयेन प्रकाशमानम् । अत एव । उज्ज्वलमुत्कृष्टश्वेतदीप्तिदीप्तम् । एकान्तिकैः स्वधर्मज्ञानवैराग्यरूपमूर्धहृत्पादाङ्गत्रययुक्तसमाहात्म्यभगवद्भक्तियुक्तत्वादेकान्तिकसंज्ञैः । भक्तैश्छंदानुवृत्तितया भगवन्तं भजमानैर्भक्तजनैः । कृष्णप्रसादतः स्वेष्टदेव श्रीहरिकृष्णभगवदनुग्रहत एव । प्राप्यमुपलभ्यम् **॥९॥**

**यदिति** । यद्धाम । ब्रह्मपुरम् । ब्रह्म । अमृतम् । अक्षरम् । चिदाकाशम् । परमव्योम । अथ च । परमंपदम् । उच्यते श्रुतिस्मृत्यादिभिः कथ्यते । तद्यथा । छान्दोग्ये 'एतत्सत्यं ब्रह्मपुरम्' 'अपहतपाप्मा ह्येष ब्रह्मलोक' इत्यादि (छा. ८-१-५) । मुण्डकोपनिषदि च । दिव्ये ब्रह्मपुरे ह्येष स व्योम्यात्मा प्रतिष्ठितः (मुण्ड. २-२-७) । ‘स वै वेदैतत्परमं ब्रह्मधाम यत्र विश्वं निहितं भाति शुभ्रमित्यादि' (मुण्ड. ३-२-१) । 'तदेतदजरममृतमिति श्रुति: (सुबा. ५) । 'यदक्षरं वेदविदो वदन्ती'ति भगवद्गीतायाम् (गी. ८ - ११) । ' तदाहुरक्षरं ब्रह्म सर्वकारणकारणम् विष्णोर्धाम' इति श्रीमद्भागवते (भा. ३-११-४०) । 'चिद्व्योमनिलय' इति श्रीभाष्ये । 'परमे व्योमन्' (तैत. २-१-१) 'सर्वाभूतानि' (छा. ३-१२-६) इति श्रुतिः । 'तद्विष्णोः परमं पदं सदा पश्यन्ति सूरय' इति श्रुतिः (गो.पू.ता.-७) ॥१०॥ श्रीकृष्ण इति । तत्रेत्थम्भूते स्वधामनि । स्वामी स्वं क्षराक्षरादिनियमनैश्वर्यमस्यास्तीति ऐश्वर्यार्थात्स्वशब्दादामिनिच्प्रत्यये सिद्धमिदम् । तथा च सूत्रम् । स्वामिन्नैश्वर्ये इति । यद्वा । स्वामी स्वोधनेऽस्त्रियामित्यमरोक्तेः स्वं धनममति गच्छतीत्येवं शीलः स्वपूर्वात् गत्याद्यर्थादम् धातोस्ताच्छील्ये णिनिः । निरवधिकातिशयसम्पत्त्याढ्य इत्यर्थः श्रीकान्तत्वादिति भावः यद्वा स्वामी कालमायाक्षरब्रह्मनित्यैश्वर्याणिमाद्यनन्तशक्तिपतिः । ‘स्वामी त्वीश्वरः पतिरीशितेत्यमरः' । यद्वा । 'एक एव हरि: स्वामिशब्दवाच्योऽस्ति सर्वथा । अन्यस्तु तदुपास्त्याप्तगुणयोगात्तथोच्यत' इति बृहद्विष्णुपुराणोक्तेः । स्वयं हरिः । श्रीकृष्णः सदानन्दमयः सन् । भगवान् भगशब्दवाच्यैश्वर्यादिषड्गुणसम्पन्नः सन् । सदा । विराजते । तं विशिनष्टि सार्धद्वादशश्लोकैः । सप्रेमेति । सप्रेम निरवधिकातिशयप्रीतिसहितं यथातथा । राधालक्ष्मीभ्याम् । अर्च्यमाने पदाम्बुजे चरणकमले यस्य सः । अस्यात्र राधालक्ष्मीसाहित्यं स्कान्दश्रीवासुदेवमाहात्म्यादवगन्तव्यम् **॥११॥**
 
अक्षरेति । अक्षरात्मा अक्षरान्तर्यामी । 'योऽक्षरमन्तरो यमयती 'ति श्रुतेः (सुबा. - ७) । अक्षरपरः स्वरूप- स्वभाव - गुणादिभिः सर्वथाक्षरब्रह्मणोऽप्यत्युत्कृष्टः । ' अक्षरात्परतः पर' इति श्रुतेः (मुण्ड. २-१-२) । सर्वकारणकारणम् सर्वकारणानां महाप्रकृतिमहापुरुषादीनामपि कारणभूत इत्यर्थः । सर्वेषामनन्तकोटिब्रह्माण्डानाम् । कर्ता मूलप्रकृत्यक्षरपुरुषद्वारोत्पादकः । नियन्ता अन्तर्यामिशक्त्या तत्तत्कर्मानुसारेण तत्तच्छरीरलोकभोगैश्वर्याणां नियामकः । स्वप्रकाशोऽन्यप्रकाशनिरपेक्षस्वतः प्रचुरप्रकाशमूर्तिः । सर्ववित् सदा स्वतः सर्वज्ञः । यः सर्वज्ञः सर्वविदिति (मुण्ड. १-१-९) । 'यो वेत्ति युगपत्सर्वं प्रत्यक्षेण सदा स्वत' इति च श्रुतेः (न्यायतत्त्वम् - नाथमुनिप्रणित) **॥१२॥** 

**नैति** । नैकान्यनेकानि यान्यण्डानि ब्रह्माण्डानि तेषां जननमुत्पतिश्च स्थानं पालनं च लयः संहारश्च ते लीला क्रीडा यस्य सः । निर्गुणः प्राकृतगुणवर्जितः । 'योऽसौ निर्गुण इत्युक्तः शास्त्रेषु जगदीश्वरः । प्राकृतैर्हेयसंयुक्तैर्गुणैर्हीनः स उच्यते' इति पाद्मोक्तेः (पद्म पु. उत्तर खं अ-२२७ - ४०,४१) । ब्रह्मभूता ब्रह्मभावं प्राप्ता येऽनन्तकोटिमुक्ता अपरिमितमुक्तजनास्तैरुपास्ये सर्वदा सेवनीयेऽङ्घ्रिपङ्कजे चरणकमले यस्य सः **॥१३॥** 

**मायेति** । माया मूलप्रकृतिश्च पुरुषस्तदधिभूर्महापुरुषश्च कालस्तयोर्जगत्सर्गकर्मसंयोजकोऽनेहाश्च ते आदयो यासां ता याः स्वशक्तयो राज्ञोऽमात्यादय इव स्वपरिच्छदरूपास्तासां प्रेरकस्तत्तक्रियायां नियोजकः । वशी वशंवदशौचसत्यापहतपाप्मत्वादिगुणः । नैकब्रह्माण्डराजाधिराजोऽपरिमितब्रह्माण्डतदन्तर्वर्तिनामद्वितीयभूपतिः । स्वच्छन्दं कर्तुमकर्तुमन्यथाकर्तुं समर्थतारूपं स्वेच्छानुसारिवर्तनं यस्य सः ॥१४॥ 
कोटीति । कोटयः कोटिसंख्याकाः कन्दर्पाः मन्मथास्तेषामिव लावण्यं सौन्दर्यं यस्य सः । यद्वा । कोटिकन्दर्पेषु लावण्यं यस्य सः । कामोऽपि तपोभिर्यमाराध्य यतः सम्प्राप्तजगन्मोहनलावण्यो जातोऽस्तीति । जलदो नवीनमेघस्तद्वच्छ्यामः स्निग्धमेचकशरीरवर्णश्चासौ सुन्दरो मनोहरः । अनयैर्बहुमूल्यैर्दिव्यैरप्राकृतैर्विविधैर्नानाप्रकारैर्वासोभिर्वस्त्रैर्भूषणैराभरणैश्च भूषितोऽलङ्कृतः । यद्वा । अनर्घ्यदिव्यविविधवासो भूषणानि भूषितानि सम्प्राप्तशोभानि येन सः **॥१५॥** 

**रत्नेति** । रत्नेन्द्रसारैर्नवविध श्रेष्ठरत्नैः खचितं रत्नेन्द्रसारखचितं यत् मुकुटं कीरीटं तत्र याः शेखरालयो मौक्तिककुसुमापीडश्रेणयस्ताभिर्विराजितः शोभितः । ता विराजिता येनेति वा अत्रान्तरुत्तरपदलोपः समासः । पूर्णः षोडशकलश्वासौ शारदचन्द्रः शरत्पूर्णिमासुधांशुस्तद्वद्यदास्यमाह्लादकरमुखं तत्र मन्दहासो मितमधुरस्मितं तेन मनोहरः स मनोहरोऽनेकजनचित्ताकर्षको यस्य स इति वा **॥१६॥**

**सदयेति** । अम्बुजपत्रे इव तरुणप्रफुल्लाम्बुजदले इव अक्षिणी नयने ते सदये निरवधिकातिशयकरुणापूर्ण यस्य सः । मकराकृतिनी अनतितरुणमीनाकारे कुण्डले रत्नेन्द्रनिचितकर्णवेष्टने यस्य सः। गोप्यो गोपाङ्गनाश्च गोपा आभीराश्च तेषामानन्दकरो निःसीमसुखप्रदः । वेणुवादने वंशीरन्ध्रमुखमारुतपूरणस्वरोत्पादने तत्परः प्रसितः **॥१७॥**

**अनेकेति** । अनेककोटिनामसंख्यातानां सूर्येन्दूनां प्रभाकरसुधाकराणां प्रकाशेभ्यः प्रभाभ्योऽत्यतिशयिता या प्रभा प्रकाशस्तेनोज्ज्वलो दिप्यमानः । यद्वा । अनेककोटिसूर्येन्दून् प्रकाशयतीति तथाभूता यातिप्रभातिशयितकान्तिस्तयोज्ज्वलः । 'तमेव भान्तमनुभाति सर्वमि'ति श्रुतेः (मुण्ड २-२-१०, कठ. २-२-१५) । मूर्तिमद्भिः सशरीरैः । चकादिभिः सुदर्शनप्रभृतिभिः । निजायुधैः स्वकीयहेतिभिः । सेवितः सर्वदा कृताङ्गसंवाहनादिपरिचर्यः **॥१८॥**

**श्रीदामेति** । श्रीदामा आद्यो मुख्यो येषां द्विभुजानां वीरभान्वादीनां तैः । नन्द आद्यः प्रधानं येषां चतुर्भुजानां सुनन्दादीनां तैश्च । पार्षदप्रवरैः परिचारकप्रवेकैः। अणिमादिभिः । ऐश्वर्यैरैश्वर्यसंज्ञाभिष्टाभिरणिमाप्रभृतिभिः सिद्धिभिरित्यर्थः । विद्या आद्या यासां श्री, पुष्टि गिरादीनां ताभिः । शक्तिभिश्च । मूर्तिमद्भिरिति लिङ्गविपर्ययेणाणिमादिष्वपि योजनीयम् । तथा चक्राद्यायुधवत्सेवित इत्यर्थः **॥१९॥**

**अनन्तेति** । अनन्ता अपरिमिता ये कल्याणगुणाः कारुण्यवात्सल्यौदार्यादयः कल्याणकारिणः शुभा वा गुणास्त एव रत्नानि तेषामब्धिः रत्नानां समुद्रवदाधारः । दिव्यविग्रहोऽनादिसिद्धाप्राकृताकारः सुन्दरशरीरो वा । मूतैर्मूर्तिमद्भिः । निगमैश्चतुभिरपि वेदैः । संस्तूयमानानि सदा गीयमानानि चरितानि चरित्राणि यस्य सः । अपिश्चार्थे । 'कृष्णं च तत्र छन्दोभिः स्तूयमानमि'ति श्रीभागवतोक्तेः (भा.१०-२८-१७) **॥२०॥**

**व्यूहस्येति** । वासुदेवादेर्वासुदेवादीनां चतुर्णाम् । केशवादेः केशवादीनां चतुर्विंशतिसंख्याकानां च । व्यूहस्य वृन्दस्य । धारक एतद्रूपेण प्रादुर्भवन् । 'व्यूहः स्याद्बलविन्यासे निर्माणे वृन्दतर्कयोरिति' मेदिनी । अयं व्यूहोद्भवः नञ्चरात्राज्ञ्ज्ञातव्यः । आयुधभेदेन केशवादिभेदः सिद्धार्थसंहिताया ज्ञेयः । वराहाद्यवताराणाम् । धर्ता धारकः। भक्तजनानां स्वं भजमानानां लोकानामिष्टं वाञ्छितार्थं ददातीति । स्वभक्तवाञ्छितपूरणायैतेषामवताराणां धारक इति हेतुगर्भमिदं विशेषणम् **॥२१॥**

**वेदेति** । यः । असौ स्वामी। वेदादौ श्रुति, स्मृति, पुराणेतिहासादिसद्ग्रन्थेषु । परम् । ब्रह्म । परात्परः । नारायणः । वासुदेवः । तथा। परमपूरुषः **॥२२॥**

**परमात्मेति** । परमात्मा । विष्णुः। प्रधानपुरुषेश्वरः । परमेश्वरः ईशेशः । पुरुषोत्तमश्च । इतिनामभिः। प्रोच्यते वेदाद्यभिज्ञैर्व्यासादिभिः कथ्यते । इतिद्वयोरेकान्वयः **॥२३॥**

**भगवानिति** । आत्मनां सर्वक्षेत्रज्ञानाम् । आत्मान्तर्यामी भगवान् स स्वामी। भुवि पृथिव्याम् । तत्रापि । भारते । वर्षे खण्डे । युगेयुगे अनुयुगम् । सद्धर्मरक्षायै सतां धर्मस्य च रक्षणं विधातुम् । प्रादुर्भवति । अत्र प्रमाणवाक्यानि शिक्षापत्र्या 'धर्मेण रहिता कृष्णभक्तिः कार्या न सर्वथे' ति (शि. ३९) श्लोकस्यार्थदिपिकाटिकातः सविस्तरं बोध्यानि **॥२४॥**

एवं सामान्यतस्तत्प्रादुर्भावरीतिमुक्त्वा साम्प्रतं सर्वावतारधारिणः स्वयं श्रीस्वामिनः सहेतुकं प्रादुर्भावं विशेषत आह साधैस्त्रिभिः । साम्प्रतमिति । साम्प्रतमेतर्हि । स्वेष्टदेवस्य श्रीहरेः स्वबुद्धौ साक्षाद्भावेन विद्यमानत्वाद्भूतस्य वर्तमानवनिर्देशः । भुवि पृथिव्याम् । कलेश्चतुर्थयुगस्य । बलं कामक्रोधादिसैन्यरूपं साहाय्यम् । प्राप्य । समेधितैः सम्यग्वृद्धि गतैः असुरांशा दैत्यांशैरुत्पन्ना ये गुरुक्ष्मेशा देशिका राजानश्च तैः क्लिष्ट सुतरां पीडितम् । धर्मम् । सुरक्षितुम् सुतरां परित्रातुम् **॥२५॥**

**अघर्ममिति** । अधर्मम् धर्मविरुद्धमसुरगुरुनृपप्रवर्तितमुपधर्मम् । उन्मूलयितुं मूलादुत्पाट्यातीव दूरे क्षेप्तुम् । भक्तान् स्वकीयैकान्तिकभक्तजनान् । ऋषीनात्रेयशापोत्पन्नान् मरीच्यादिमुनीन् । चकाराद्भक्तिधर्मोद्धवाँश्च । पातुमसुरगुरुनृपकृतात्यर्दनादवितुम् । सर्वाभीष्टप्रदां सकलवाञ्छितार्थप्रदात्रीम् । परां स्वधर्माद्यङ्गत्रयसहितत्वात् सर्वोत्तमाम् । निजभक्ति माहात्म्यज्ञानोपेतां स्वकीयभजनरीतिम् । प्रथयितुं विस्तारयितुम् **॥२६॥**

**स्वेति** । जनताचेतसां स्वमूर्तिप्रेक्षकजनवृन्दमानसानाम् । स्वदिव्यमूर्ती स्वकीयामायिकाकारे। समाधयेऽनायासेन निरोधं कर्तुम् । सः पूर्वोक्तो ब्रह्मपुराधिपतिः श्रीस्वामी । सकलैश्वर्यजुष्टेन पूर्वोक्तानन्तैश्वर्यशक्त्यादिनिषेवितेन जीवकल्याणकारिणा आश्रयमात्रेणापरिमितजिवपरमनिःश्रेयसप्रापकेन **॥२७॥**


