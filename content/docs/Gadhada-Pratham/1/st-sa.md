>*स्ववचोमृतपानेन निजांस्तृप्तांश्चकार यः । पितरं श्रीहरिं वन्दे तमहं करुणार्णवम् ॥१॥* \
>*आद्ये तरङ्गे कठिनसाधनोत्तरमीरितम् । तथा मायादिप्रश्नानामुत्तराणि यथार्थतः ॥२॥*

अथात्रभवान् श्रीशतानन्दमुनिः सकलहरिभक्तहिताय मुक्तानन्दादिमुनिलिखितानां श्रीहरिवचनामृतानां श्रीहरिवाक्यसुधासिन्धुनामानमेतं ग्रन्थं चकार तस्योपोद्घातप्रकरणमादौ व्याख्यायतदीया ये दुर्गपुरेऽष्टसप्ततिः (७८) सारङ्गपुरेऽष्टादश (१८) कार्यायने द्वादश (१२) लौहग्रामेऽष्टादश (१८) पञ्चालग्रामे सप्त (७) पुनर्दुर्गपुरे सप्तषष्टिः (६७) वृत्तालये विंशतिः (२०) श्रीनगरे त्रयः (३) पुनर्दुर्गपुरे एकोनचत्वारिंशद् (३९) एवं द्विषष्ट्याधिकशतद्वयमिताः (२६२) तरङ्गाः सन्ति तत्रादौ दुर्गपुरसम्बन्धिनो येऽष्टसप्ततिः (७८) तरङ्गास्ते व्याख्यायन्ते । तत्रापि प्रथमतरङ्ग‌विवृतिर्विधीयते । शक इति । विक्रमार्कस्य विक्रमादित्यभूपतेः । रसाश्ववसुभूमिते षट् सप्ताष्टैकसम्मिते । शकाब्दे शकवर्षे संवदष्टादशशताधिकषट्सप्ततितमे वर्षे (१८७६) इत्यर्थः। सहसो मार्गशीर्षमासस्य । शुक्ले वलक्षपक्षे चतुर्थ्यां तिथौ । इदं वक्ष्यमाणम् । हरेः श्रीहरेः श्रीहरिकृष्णभगवतः । वचोऽमृतं वचनामृतम् । अभवदिति शेषः ॥१॥

**तत्रेति** । तत्र तस्यां चतुर्थीतिथौ दुर्गपुरे । उत्तमस्य भूपतेः । दुर्गे कोट्टे । 'दुर्गं कोट्टे दुर्गमे स्याद्दुर्गा तु नीलिकोमयोरि'ति हैमः । तत्रापि । सतां साधूनाम् । मठे व्रत्यावसथे । 'मठ आवथ्यावसथावि 'ति हैमः । निजभक्तसभामध्ये नानादेशागतस्वकीयत्यागिगृहिसंसदो मध्यप्रदेशे । सिताम्बरः स्वाङ्गधृतसकलश्वेतवसनः । स श्रीहरिः । न्यषीदद्वासुदेवीयसान्ध्यनीराजनान्ते स्वावासादागत्य स्वास्तृते सिंहासने उपविवेश ॥२॥

**अथेति** । अथानन्तरम् । प्रीतः साधूनां स्वैकान्तिकभक्तिदर्शनन प्रसन्नतां प्राप्तः । स्वयं श्रीहरिः । स्वाननचक्षुषः स्वमुखचन्द्रचकोरनेत्रान् । साधून् मुक्तानन्दमुन्यादीन् सतः । उवाच वक्ष्यमाणवचनं जगाद हे साधवः । इह लोके । सर्वेषु सकलेषु । साधनेषु भगवत्प्रसन्नताहेतुषु स्वधर्मतपआदिषूपायेषु मध्ये । यत्साधनम् । कठिनं सर्वथा दुःसाध्यम् । तत्साधनम्। उच्यतां भवद्भिः कथ्यताम् ॥३॥

**इतीति** । इत्यमुना प्रकारेण । पृष्टा अनुयुक्ताः । सदःस्थाः सभायां निषण्णाः । ते साधवः तदुत्तरं श्रीहरिकृष्णभगवत्कृतस्य तस्य प्रश्नस्य प्रतिवाक्यम् । यथामति स्वस्वबुध्यनुसारेण चकुः । तत्तैः साधुभिः कृर्त । स्वप्रश्नप्रतिवाक्यम् । अयथा यथार्थतया न कृतम्। ज्ञात्वा । प्रभुर्यथार्थप्रश्नोत्तरविधानसमर्थः । स्वयं श्रीहरिरव । अब्रवीत् ॥४॥

तदेवाह पञ्चभिः । **अखण्डमिति** । हे साधवः। भगवद्रूपे भगवतः श्रीमूर्ती। सदा जाग्रदाद्यवस्थात्रयेऽपि । अखण्डं तैलधारावन्निवातस्थदीपशिखावदविछिन्नतयेत्यर्थः । मनसः । स्थापनं योजनम् । यत् । एतदेव साधनम् । सर्वसाधनतः सर्वेभ्यः साधनेभ्यः । अतिकठिनमतिदुःसाध्यम् । मतं मम सम्मतम् ॥५॥

**येनेति** । येन भगवन्माहात्म्यातिशयज्ञेन भक्तेन । एतत्साधनम् । साधितं सिद्धं कृतम् । तस्य भक्तस्य । इतोऽस्मात् साधनात् । अधिकमुत्ततम् । अन्यदितरत् । किञ्चन किमपि साधनम्। प्राप्यं भगवत्प्रसन्नतार्थं सम्पाद्यम् । नास्ति इतीत्थं शास्त्रेषु । महर्षिभिः । निश्चित्य निर्णीय। उक्तं कथितम्। 'आलोड्य सर्वशास्त्राणि विचार्य च पुनः पुनः । इदमेकं सुनिष्पन्नं ध्येयो नारायणः सदे'ति भारते व्यासोक्तेः (महा. अनु. १२४-१०) ॥६॥

**यदिति** । ध्याता तेन भक्तेन स्वमानसेऽखण्डं चिन्तिता। सा। परमात्मनः श्रीकृष्णस्य । मूर्तिः । भक्तेप्सितमुक्तरीत्या ध्यानकर्तृभक्तैराप्तुं वाञ्छितम् । यद्यत् । वस्तु । तत्तत् । चिन्तामणिरिव । पूरयति ददाति । ध्रुवं निश्चितमेतत् ॥७॥

एतदेवाह सार्धेन । **जीवेति** । भक्त उक्तवीधो भक्तजनः । यदि यदा। जीवाः क्षेत्रज्ञाश्च ईशा वैराजादयश्च ब्रह्माक्षरब्रह्मभावं प्राप्तो मूलप्रकृत्यधीशोऽक्षरपुरषश्च माया मूलप्रकृतिः प्रधानप्रकृतयश्च तासाम् । स्वरूपाणि । पृथक्पृथक् । दिदृक्षुर्दृष्टुमिच्छुः । स्यात् । तर्हि तदा। तानि जीवादिस्वरूपाणि । अधुना सद्य एव । ईक्षते साक्षात् पश्यति ॥८॥

**वैकुण्ठेति** । स तथाविधो भक्तः । स्वेप्सितानि स्वेन प्राप्तुमिष्टानि । वैकुण्ठादीनि । धामानि । आदिशब्दादोलोकाक्षरब्रह्मश्वेतद्वीपादीनां ग्रहणम् । ईक्षते साक्षात्पश्यति । अतः कारणात्। एतत्पूर्वोक्तम्। साधनम्। महत्सर्वसाधनेभ्योऽतिश्रेष्ठम् । कठिनं च । ईरितम् ॥९॥

**इतीति** । इतीत्थंभूतम् । प्रश्नोत्तरमुक्तानुयोगप्रतिवचनम् । श्रुत्वा । सर्वसाधवो मुक्तानन्दादयः सर्वेऽपि सन्तः । प्रसेदुरतिमुदिताः बुभुवुः। अथानन्तरम् । वरः समाध्यादिसद्गुणैः श्रेष्ठः । वणिग्वणिक्ज्ञातीयः । गोवर्धन एतन्नामा । भक्तो मकरालयपुरवासी स्वदर्शनार्थमागतः स्वैकान्तिकः सेवकः । तं श्रीहरिम् अपृच्छत् ॥१०॥

। ज्ञातं यथार्थतया बोधूम्। अहम् । इच्छामि । इत्यमुना प्रकारेण । उक्तो गोवर्धनभक्तेन पृष्टः । श्रीहरिः । ते येति । हे कृष्ण ! भगवन्! हे हरे । या । ते तव । माया। प्रोक्ता । तस्या मायायाः । रूपं स्वरूपलक्षण गोवर्धनभक्तम् । समन्ब्रवीत् ॥११॥

**यदिति** । हे भक्त ! । एतद् ध्यानकरतस्या भगवन्मूर्तेरखण्डं चिन्तनकर्तुर्भक्तस्य । यद्यद् देह, क्षेत्र, कलत्र, सुत वित्तादिकम् । अन्तरायकरं तद्ध्याने विघ्नकरम्। भवेत् । सैव । विधेयप्राधान्यात स्त्रीलिङ्गनिर्देशः । माया । विज्ञेया । यया मायया । नृणां मनुष्याणाम्। अहं च मम च तयोर्भावौ तत्ते । भवत इति शेषः । देहेऽहनता क्षेत्रादौ ममता च भवतीत्यर्थः । मायाजन्याभ्यां देहादावहंममताभ्यां जातस्य तत्सङ्कल्पस्यान्तरायरूपत्वात् । भगवतोऽखण्डध्यानासम्भवो भवतीति भावः । तथा चोक्तं श्रीमद्भागवते । 'तन्नः प्रभो ! त्वं कुकलेवरापितां त्वन्माययाहंममतामधोक्षजे'ति (भा. ५-१९-१५) । 'छिन्द्वयाशु नः सुतकलत्रधनाप्तगेहदेहादिमोहरशनां भवदीयमायामि'ति । (भा. १०-४८-२७) 'सोऽहं ममाहमिति मूढमतिर्विगाढस्त्वन्मायया विरचितात्मनि सानुबन्धे' इत्यादिना (भा. ११-७-१६) ॥१२॥

**इतीति** । इतीत्थंभूतम् । प्रश्नप्रतिवचः स्वकृतप्रश्नोत्तरम् । श्रुत्वा । स गोवर्धनभक्तः । अतिप्रीतोऽत्यन्तप्रसन्नमनाः । आस । आसेति बभूवेत्यऽर्थेऽव्ययम् । अथानन्तरम् । सतां साधूनां मध्ये। वरः श्रेष्ठः । मुक्तानन्दो मुनिः । प्रश्नान्तरं गोवर्धनवणिक्‌कृतपूर्वप्रश्नापेक्षयान्यं प्रश्नम् । चकार ॥१३॥

प्रभो इति। हे प्रभो !। अत्र लोके। भागवता भगवतस्तव एकान्तिका भक्ताः । अन्ते स्वप्रारब्धकर्मावसाने । भौतिकं पञ्चभूतसमुद्भवम् । पिण्डं स्थूलं वपुः 'पिण्डो वपुरि'ति हैमः । इदं सूक्ष्मकारणवपुषोरप्युपलक्षणम् । हित्वा त्यक्त्वा । कीदृशं किंविधम् । देहम् । आप्यासाद्य । कथं केन प्रकारेण । तव । परं सर्वोत्तमम् । पद गोलोकान्तर्वर्त्यक्षरधाम । यान्ति प्राप्नुवन्ति ॥१४॥

**तमिति** । ततो मुक्तानन्दमुनिकृतैवंविधप्रश्नश्रवणानन्तरम्। स्वामी श्रीहरिकृष्णो भगवान् । तं मुक्तानन्दमुनिम । उवाच । हे मुने ! । ते भागवताः । भौतिकपिण्डादित्यागानन्तरमिति शेषः । कृष्णेच्छयैव श्रीकृष्णपरमात्मन:सङ्कल्पेनैव । चिन्मयं चैतन्यप्रधानं ब्रह्ममयमिति यावत् । दिव्यविग्रहममायिकशरीरम् । सम्प्राप्य । गोलोकधाम गोलोकमध्यवर्त्यक्षरपदम् । यान्ति । 'गुणापाये ब्रह्मशरीरमेती'ति श्रुतेः (महा. शान्ति. मो. अ. २०६-२७) । 'निरिछंस्त्यजति प्राणान् ब्राह्मीं संविशते तनुमि'ति स्मृतेश्च (महा. शान्ति. मो. अ. १९६-२१) ॥१५॥

**तत्रेति** । तत्र तेषु भागवतेषु मध्ये। कश्चिद्भागवतः । ताक्ष्य गरुडम् । समारुह्य। याति तद्भगवद्धाम प्राप्नोति । कश्चित् । महारथं किङ्किणीजालमण्डितं सौवर्णं स्यन्दनम् । समारुह्य । याति । कश्चित् । विमानं देवयानम् । समारुह्य । याति । नन्वेतान्कः पश्यतीत्यत्राह । तानेर्वभूतयानान्यारुह्य भगवद्धामगच्छतो भागवतान् । समाधिस्थो भगवत्कृपासम्प्राप्तदिव्यदृष्टिः समाधिनिष्ठो भगवद्भक्तः । ईक्षते साक्षात्पश्यति ॥१६॥

**अथेति** । अथानन्तरम् । हरिजिन्द्भक्त उत्तमनृपामात्यो हरजित्संज्ञो भक्तः । स्वबुभुत्सितं स्वेन बोद्धमिष्टम् । स्वबोद्धव्यार्थप्रश्नमित्यर्थः । तं श्रीहरिम्। पप्रच्छ। हे प्रभो!। मत्प्रश्नम्। आकर्ण्य श्रुत्वा । उत्तरं तत्प्रतिवचनम् । कर्तुम् अर्हसि ॥१७॥

**बह्विति** । हे हरे ! बहुकालं चिरकालपर्यन्तम् । सत्सङ्ग सच्छब्दवाच्यानां श्रीकृष्णतदाश्रितासाधुश्रीकृष्ण-प्रोक्तभागवतधर्मैतत्रिकप्रतिपादकशास्त्राणां सङ्ग सत्सङ्गिजीवनोक्तप्रकारेण सङ्गमम् । कुर्वतो विदधतोऽपि भक्तस्य । यथा यथाविधा । स्वतनौ स्वकीये देहे। दैहिके देहसम्बन्धिनि क्षेत्र, कलत्र, पुत्र, वित्तादौ च। सम्प्रीतिर्गाढानुरागः । अस्ति । तथा तथाविधा सम्प्रीतिः । तत्र सच्छब्दवाच्यचतुष्के । न जायते । अत्र किं कारणमित्युत्तरेण सम्बन्धः । सत्सङ्गशब्दार्थ उक्तः सत्सङ्गिजीवने तृतीयप्रकरणे द्वाविंशेऽध्याये । 'सच्छब्देन परंब्रह्म साधवश्च तदाश्रिताः । प्रोक्तस्तदीयो धर्मश्च शास्त्रं चैतत्रिकाश्रयम् ।। (स.जी. ३-२२-४), सतः कृष्णस्य सङ्गस्तु साक्षाद्भक्तिर्दृढं स्थिरा ॥ साधूनां च सतां सङ्गः सेवार्चा तद्वचः स्थितिः । धर्माणां तु सतां सङ्गस्तदत्यागो विपद्यपि ॥ सतः शास्त्रस्य सङ्गस्तु कृष्णभक्त्यादिपुष्टये। श्रवणं कीर्तनं प्रीत्या पाठनं श्रावणं तथे'ति (स.जी. ३-२२-४५/४७) ॥ ॥१८॥

**अत्रेति** । अत्रास्मिन्नर्थे । किं कारणं को हेतुरस्ति। तद्ब्रूहीति शेषः । इत्यमुना प्रकारेण । तेन हरजिद्भक्तेन । पृष्टोऽनुयुक्तः । हरिः । अब्रवीत् तदुत्तरं कथयामास । हे भक्त । अस्यैवंविधस्य। पुंसो भक्तस्य । अञ्जसा तत्त्वतः । भगवन्माहात्म्यज्ञानम् । नास्ति । अस्य सच्छब्दवाच्यश्रीकृष्णादिचतुष्के सम्प्रीत्यनुदयहेतुस्तु याथार्थेन भगवन्माहात्म्याज्ञानमेवेति पद्यार्थः । इति द्वयोरेकसम्बन्धः ॥१९॥

भगवन्माहात्म्यज्ञानहेतुस्तु निश्छद्मसाधुसमागम एवेत्याह । माहात्म्यमिति । मुमुक्षुभिः संसाराम्बुधिनिमज्जनोन्मज्ञ्जनादात्मानं सन्तारयितुमिच्छद्भिः । नरैर्भगवद्भक्तैः। यदि। यहि। तद्वाक्ये सदुक्तस्वहितवचने साम्प्रतं साधुवाक्यविश्वासादरवर्जितस्य भगवन्माहात्म्यज्ञानाभावमाह । तदिति । सद्धिर्भगवन्माहात्म्याभिन्नैः साधुभिः । यदा तत्स्वभावोपरि भगवन्माहात्म्य्यज्ञानोदयप्रतिरोधकतन्त्रिष्ठकामलोभादिस्वभावोत्खनपमुद्दिश्येत्यर्थः । वार्ता दृष्टान्तसिद्धान्तोक्तिपूर्व तत्स्वभावत्याजनसत्स्वभावोत्पादनोदन्तयुक्तिः । विधीयते क्रियते । तदा । तत्त्यजनाशक्तः तं स्वकीयं स्वभावं त्यक्तुमसमर्थः । स पुरुषः । सत्सु स्वस्वभावत्याजनमुद्दिश्य वार्ताकर्तृसाधुषु । दोषमेतेऽविवेकिन एकदेशिज्ञानवन्तोऽदीर्घदर्शिनो व्यवहारानभिज्ञा वार्ताकरणापटव इत्यादिकमगुणम् । गृह्णाति कल्पयति ॥२१॥

**तेनेति** । तेनेति । तेन तद्दोषग्रहणरूपेण । पापेन । तद्दोषग्रहणजातेनानिवार्याघेनेत्यर्थः । अस्य तद्दोषग्रहणकर्तुः पुरुषस्य । तेषु सत्सु दृढं यथातथा। प्रीतिः । न जायते । भगवन्माहात्म्यज्ञानपूर्वकं सच्छब्दवाच्यश्रीकृष्णादिचतुष्केऽस्य गाढानुरागो नोत्पद्यते इत्यर्थः । किञ्च । पुण्यतीर्थकृताघस्य तीर्थानां तीर्थकारित्वात् पुण्यतीर्थरूपेषु साधुषु विहितदोषारोपरूपाघस्य । वज्रलेपत्वम् । अस्ति । वज्रं यथानेकविधशस्त्रास्त्रैर्दुर्भेद्यं भवति तथास्य जीवे जातः पापलेपोऽनेकप्रायश्चित्तदुर्निवार्यो जायते इत्यर्थः तथा च स्मृतिः अन्यक्षेत्रे कृतं पापं तीर्थक्षेत्रे विनश्यति । तीर्थक्षेत्रे कृतं पापं वज्रलेपो भवत्यलमिति ॥२२॥

**अन्यत्रेति** । अन्यत्र महातीर्थरूपसाधुभ्य इतरेषु सिद्धस्वधर्मनिष्ठब्राह्मणावासादिक्षेत्रेषु । कृतपापानामज्ञातपूर्व विहिताघानाम् । लयो विनाशः । सतामेकान्तिकभगवद्भक्तानां साधूनाम् । सङ्गान्निश्छद्यभावेन समागमात् । भवेत् । तेष्वेषु एवंविधेषु साधुषु । कृतानां तद्दोषग्रहणेनोत्पादितानां पापानाम् । लयस्तु । तद‌नुग्रहम् । विना तेषां साधूनां प्रसादमन्तरा । न भवेत् । ज्ञात्वाज्ञात्वा वा साधूनां दोषग्रहणजातं पापं तु विनयेनैतत्प्रसादनादेव विनश्येन्त्रान्यैरनेकोपायैस्तत्रिवृत्तिः स्यादित्यर्थः । तथा च स्मृतिः । 'आगः कुर्यादसौ येषां तेषामेव प्रसादनात् । शुद्धिरस्य तु विज्ञेया नान्योपायेन केनचिदि'ति (स.जी. ५-४६-३१) ॥२३॥

उक्तार्थं निगमयति । **दोषमिति** । अङ्ग हे हरजिभक्त । एषः पूर्वोक्तः पुमान्। यदा । सतां साधूनाम् । दोषं पूर्वोक्तप्रकारमगुणम् । न गृह्णीत । तदैव । सत्सु सच्छब्दवाच्येषु श्रीकृष्णादिचतुषु । उदारहार्द माहात्म्यज्ञानपूर्विकामहतीं प्रीतिम् । प्राप्नोति । तस्माद्धेतोः । तेषां स्वहितोपदेशकर्तृणां साधूनाम् । सदा निरन्तरम् । गुण एव । ग्राह्यः । कदापि कस्मिश्चित्कालेऽपि । दोषः । नैव ग्राह्यः ॥२४॥

**श्रुत्वेति** । इत्येवंविधम् । अमृतोपमानं सुधासन्निभम् हरेः । वाक्यम् श्रुत्वा । सः । भक्तो हरजिद्भक्तः । प्रसन्नोऽतिप्रीतमनाः । आसीत् । अन्ये तद्भिन्त्राः । सर्वेऽपि सभानिषण्णास्त्यागिगृहिणः सकला अपि भक्तजनाः । मुदिताः प्रसन्नाः । आसन् । ईशं सर्वेश्वरम् । तं श्रीहरिम् । नत्वा। तं पूर्वोक्तम्। उपदेशं श्रीहरेर्हितोपदेशवचनम् अधारयन् हरजिदादयः सर्वे ऽपि एवं भक्ताः स्वहदि धारयामासुः श्रीहर्युपदेशावधारणनमस्करणमुत्प्राह्यात्मकास्त्रयोऽर्था अनुक्तापि सकलतरङ्गान्तिमश्लोकेषु बोध्याः । अत्र श्रीहरिः स्वयं साक्षात् श्रीकृष्णः सन्नपि परोक्षतया यं श्रीकृष्णस्य तत्सतां च महिमानमाह तेनापि श्रीहरेरस्य च सतामेव स बोध्यः पारोक्ष्येण तदुक्तिस्तु स्वस्य स्वसाधूनां स्वमुखेन महिमकथने स्वश्लाघाभयेन सविस्तरतया तत्कथनं न स्यात्तदर्थमवधेया । तथा चास्यैवान्ते च शतानन्दो वक्ष्यति । 'पारोक्ष्येणात्र कथितं माहात्म्यं हरिणास्ति यत् । कृष्णस्य च सतां तत्तु ज्ञेयं तस्य च तत्सताम् । धर्मज्ञानविरागाढ्यभक्तिशिक्षा च या कृता । सापि साक्षात्स्वभक्तानां तद्दार्थ्यायेति गम्यतामि'ति (परिशिष्टम्) ॥२५॥

>*प्रश्नोत्तराणि यः कृत्वा स्वाश्रितान् सुखयंश्च तान् । धामब्रह्मपुरं स्वीयं प्रापयंस्तं हरिं भजे ॥१॥*

## इति श्रीमदेकान्तिकधर्मप्रवर्तक श्रीहर्येकान्तिकोपासक श्रीहरिकृष्णभगवत्सूनुरघुवीराचार्यविरचितायां सेतुमालाख्यायां श्रीहरिवाक्यसुधासिन्धुटीकायां प्रथमस्तरङ्गः ॥१॥


