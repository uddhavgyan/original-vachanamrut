### तरंग १२७ - पञ्चालखेटे १

---

शकाब्दे विकमार्कस्य नगाश्ववसभूमिते । चतुर्थ्यां फाल्गुनशुक्ले वचोऽमृतमिदं हरेः ॥१॥ \
पञ्चालखेटे तत्रासौ हेमन्तनुपवेश्मनः । वेद्यां न्यषीदन्महति पीठे सुक्ष्मसिताम्बरः ॥२॥ \
त्यागिभिर्गुहिभिर्भक्तैर्नानादेशागतैर्वृतः । सान्ध्यनीराजनस्यान्ते सोऽप्राक्षीन्महतः सतः ॥३॥\
भक्तेन धर्मनिष्ठेन प्रीतिभाजा रमापतौ । विचारः कीदृशः कार्योऽखिले स्नेहं जिहासता ॥४॥ \
येन पञ्वापि विषया रमणीया अपीतरैः । समा भवेयुरथवा तद्धीना ब्रूत तं च माम् ॥५॥ \
इति पृष्टा महान्तस्ते सन्तः स्वस्वविनिश्चितम् । विचारमवदन् कृत्स्नं श्रुत्वा तं प्रभुरब्रवीत् ॥६॥\
श्रुतो विचारो भवतामथ मेऽपि सुनिश्चितम् । तं वदामि यथार्थं वो मनो दत्वा निशम्यताम् ॥७॥\
सच्छास्त्रवचनैः कृष्णसौख्यं यहि विचार्यते । मायिकार्थसुखं तर्हि सर्वं यात्येव तुच्छताम् ॥८॥\
सच्छास्वस्थैर्हि वचनैः पूर्वेषां महतामपि । निश्चीयते कार्णसौख्यमहत्ता चान्यतुच्छता ॥९॥ \
भारते च पुराणादौ कृष्णः प्रोक्तोऽस्ति साकृतिः । जगत्सर्गादिकर्तृत्वमत एवास्य च प्रभोः ॥१०॥\
सच्चिदानन्दरूपं यद्ब्रह्म निर्गुणमक्षरम् । अनाद्यन्तं च तत्त्वस्य धामेति प्रोक्तमस्ति हि ॥११॥ \
ईदक्स्वयंप्रकाशोऽसौ जीवान् मायात उत्थितान । बुद्धीन्द्रियमनः प्राणैः संयोजयति च प्रभुः ॥१२॥\
श्रेष्ठमध्यमहीनांश्च ततो भोगान् स तत्कृते । भोगस्थानानि च विभुर्विदधात्यखिलान्यपि ॥१३॥ \
ब्रह्माद्याः सूक्ष्मकीटान्ता देहिनस्तांश्च सर्वशः । स्वस्वकर्मानुसारेण पर्यायेणैव भुञ्जते ॥१४॥\
उत्तमास्तत्र विषया रचितास्तेन पञ्च ये । ते तु हीनार्थभोगोत्थदुःखस्यैव प्रशान्तये ॥१५॥\
यथाढ्यः श्रेष्ठिकः कश्चिद्रङ्कपान्थसुखाप्तये । छायावृक्षानुभयतः पन्थानं रोपयेत् सुधीः ॥१६॥\
प्रपाश्च कारयेन्मार्गे धर्मशालाच शोभनाः । तत्र तत्रान्नसत्राणि कारयेच्च यथोचितम् ॥१७॥\
तथा कृष्णोऽपि केषाञ्चिद्देवतानां नृणामपि । पुण्यभाजां सुखायैव निर्मात्यर्थान् हि शोभनान् ॥१८॥\
अनेककोटिब्रह्माण्डाधीश्वरस्य हरेः पुरः। महान्तोऽपि विधीन्द्राद्याः सन्ति रङ्कजना इव ॥१९॥\
यथा पान्थसुखं मार्गे दृष्ट्वाढ्येन कृतं बुधाः । आढ्यस्य तु सुखं गेहे निश्चिन्वन्ति ततोऽधिकम् ॥२०॥\
तथा ब्रहोन्द्र‌मुख्यानां रम्यार्थसुखमात्मनाम् । सच्छास्त्रवर्णितं बुद्धवा काष्र्णं तत्त्वधिकं विदुः ॥२१॥\
धीमन्त इत्थं जानीयुः सत्सच्छास्त्रनिषेवणात् । भगवद्धाम सौख्यस्य सर्वसौख्यातिशायिताम् ॥२२॥\
अनेनैव विचारेण रमणीयार्थतुच्छता । भवेत् प्रीत्या रमाकान्तं भजतः पुरुषस्य हि ॥२३॥\
रमणीयार्थातिसुखं यस्य यस्यास्ति देहिनः । तस्य तस्यास्ति तदपि भक्तियुग्धर्मजं फलम् ॥२४॥\
साक्षात्कृष्णस्य तु सुखं यादृशं वर्तते सदा । तादृक्सुखं तु कस्यापि नास्त्येव क्वापि सर्वधा ॥२५॥ \
यथैवास्या दीपिकायाः समीपेऽस्ति महन्महः । न तादृग्नातिदूरेऽस्यास्ततो दूरे तु कि पुनः ॥२६॥\
पूर्णानन्दनिधेस्तद्वत् साक्षात् कृष्णस्य सन्निधौ । भक्तस्यास्ति सुखं यादृक् ततो दूरे न तादृशम् ॥ २७॥ \
भक्तेनातो बुद्धिमता यथा कृष्णस्य सन्निधौ । वर्तनं स्वस्य तु भवेत्तथा कार्य प्रयत्नतः ॥२८॥ \
रम्यग्राम्यार्थसक्त्या ये ततो दूरे भवन्ति ते । विषयैः सह नश्यन्ति कालध्वस्तमनोरथाः ॥२९॥ \
कालग्रस्तेष्वतः प्रीति मायिकार्थेषु सर्वथा । रम्येष्वपि विहायैव तं भजन्ति विचक्षणाः ॥३०॥ \
नृणां सुखात् सुखं राज्ञोऽधिकं तस्माद्दिवौकसाम् । ततोऽपीन्द्रस्य तस्माच्च विधेरस्त्यधिकं सुखम् ॥३१॥\
वैराजस्याधिकं तस्मात् प्रधानपुरुषस्य तत् । मूलप्रकृतिभर्तस्तद्वर्तते च ततोऽधिकम् ॥३२॥ \
ततोऽक्षब्रह्मसुखं वर्ततऽत्यधिकं त्विति । वेदादौ गीयते तस्मात् कार्ष्ण यत् स सुखाम्बुधिः ॥३३॥ \
एवं हि भगवन्मृतिभूरिसौख्यविचारतः । तद्भिन्ने सकले सौख्ये तुच्छतास्ति मतौ मम ॥३४॥ \
यस्यास्ति बुद्धिविमला तस्यैवेदृग्विचारतः । ग्राम्यरम्यसुखेषु स्यादौदासीन्यं हि सर्वथा ॥३५॥ \
बुद्धिमानेव पुरुषो हात एवास्ति मे प्रियः । कृष्णसौख्येहयान्यत्र नास्त्यस्य यद्रूचिः क्वचित् ॥३६॥\
यूयं च बुद्धिमन्तः स्थ सन्तः सर्वेऽत एव मे । अमुं विचारं गृह्णीत विचारेभ्यो वरं हि वः ॥३७॥ \
एतद्विचारदार्ढ्यं स्यान्मुमुक्षोर्यस्य चेतसि । कान्तारस्थोऽपि मनुते स स्वं भूरिजनावृतम् ॥३८॥\
एष एवेन्द्रलोकस्थोऽप्यात्मानं मन्यते पुमान्। वनस्थमेव न तु तत्सुखेन सुखिनं क्वचित् ॥३९॥ \
हरिसुखभरप्राप्त्यै प्राप्तं विचारममं मुदा नयत दृढतां सुज्ञा यूयं विहीनगृहाश्रमाः । \
इति हरिवचःपीयूषं ते निपीय तदोमिति प्रमुदितहृदः प्रोच्य प्रीत्या प्रभुं च ववन्दिरे ॥४०॥



---

**इति श्रीहरिवाक्यसुधासिन्धौ शतानन्दविरचिते शताधिकसप्तविंशतितमस्तरङ्गः ॥१२७॥१॥**