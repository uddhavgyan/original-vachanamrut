### तरंग १९७ - गढडा मध्य ६४ की टीका 

---


> ***<mark>सर्वेभ्योऽन्यावतारेभ्यः कृष्णस्याधिकता स्फुटम् । चतुःषष्टितमे प्रोक्ता दिव्यैश्वयोंक्तिपूर्विका ॥१॥</mark>***

**शकेति** । शकेति पूर्वार्ध व्याख्यातम् । (१८८१) सहस्यशुक्लसप्तम्यां पौषमासस्य शुक्लपक्षागतसप्तमीतियाँ । इदम् । हरेः । वचोऽमृतम् । अभूत् **॥१॥**

**तत्रेति** । तत्र तिथौ । दुर्गपुरे। उत्तमाख्यमहीक्षितः । दुर्गे। वासुदेवालयस्य । वेद्यां बहिर्वेदिकायाम् । पोठे स्वास्तृते पर्यङ्कासने । असौ श्रीहरिः । उपाविशत् **॥२॥**

**सितेति** । सितसर्वाम्बरं परिहितसकलश्वेतवसनम् । नानाभक्तस बैर्नानादेशागतत्यागिगृहिस्वाश्रितजनवृन्दैः । परिश्रितं महासभायां संवेष्टितम् । उदगाननमुदगास्यतयोपविष्टम् । तं श्रीहरिम् । स्वयम्प्रकाशानन्दो मुनिः ।
अपृच्छत् **॥३॥**

**अवतारा इति** । हे स्वामिन् । । हरेरक्षरधामावस्थितकृष्णापराभिधस्य हरिनाम्नः । तव सकलावतारधारिणो भवतः । सहस्रशोऽसङ्ख्याताः । अवताराः । सन्ति । तेष्ववतारेषु । तारतम्यं न्यूनाधिकभावः । अस्ति । अथवा । अखिला अपि । तेऽवतायः । समानाः। सन्तिः **॥४॥**

> *'स्वयम्प्रकाशानन्देन सतेत्थं पुरुषोत्तमः । स सम्पृष्टोऽब्रवीत्तं च सुखयन्त्रपरानिति ॥*\
> *अनादिश्रीकृष्णनामा स्वयं श्रीहरिरव सः । सर्वावतारधर्तारं तं स्वमाह परोक्षतः' ॥*

**मयेति** । हे मुने ! । मया व्यासकृताः । सर्वेऽपि । ग्रन्थाः। संश्रुताः। सन्ति। पौर्वापर्यविचारतः । तदर्थो व्यासोक्तसर्वग्रन्थार्थश्च । निश्चितः । अस्ति **॥५॥**

**तत्रेति** । तत्र तेषु ग्रन्थेषु । यथाकार्यम्। आविर्भूताः। मत्स्यकूर्मादयः । अखिलाः । अवताराः । कृष्णस्य सन्तीत्युक्तमिति शेषः । कृष्णस्तु । स्वयम्। भगवान् सर्वावतारधर्ता । इत्युक्तमिति योजनीयम् । तथाचोक्तं श्रीभागवते । 'एते चांशकलाः पुंसः कृष्णस्तु भगवान् स्वयम् । इन्द्राव्यिाकुलं लोकं मृडयन्ति युगे युगे' इति (भा. १-३-२८) **॥६॥**

**अत इति** । अतो हेतोः । कृष्णः । अवतारी सर्वावतारनिदानम् । अन्ये । अवताराः । इतीत्थम् । निश्चयः अस्ति । अवताराणां यथाकार्याविर्भूतत्वादैश्वर्यतारतम्येन तेषु तारतम्यमस्ति । अवतारिणः कृष्णस्य तन्निदानत्वात् कलैस्वर्यसम्पन्नत्वाच्च तस्मिस्तारतम्यं नास्तीति प्रश्नोत्तराशयः । स श्रीकृष्णः । उद्धवाध्वनि । तिष्ठताम् ।
अस्माकम् । इष्टदेव उपास्यदेवः । अस्ति। हि। औद्धवीयानां श्रीकृष्णेष्टदेवत्वात्तस्य च मद्रूपत्वादहमेव तेषां इष्टदेवोऽस्मीति गूढोऽभिप्रायः **॥७॥**

साम्प्रतं श्रीकृष्णस्य सर्वावतारित्वसर्वेश्वर्यवत्त्वोक्त्यै परस्परविरुद्धगुणानां तदेकनिष्ठत्वादिना तदैश्वर्यचित्र-जनकतामाह। **बलिष्ठ इति** । असौ श्रीकृष्णः । बलिष्ठः सर्वातिशायिबलवान् सत्रपि । भीरुः पलायनाचरणादिना भयभावनः । अस्ति । कामी गोपिकास्कन्धोद्वहनादिचरित्रेण स्वीयकामितां दर्शयन्त्रपि । ब्रह्मचर्यभाक् नैष्ठिकब्रह्मचर्यवान् । अस्ति । श्रीकृष्णब्रह्मचारित्वं गोपालतापन्युपनिषदो बोध्यम् । शूरोऽपि शौर्यतया लक्षशोऽसुरनृपादीन् युद्धे व्यापादयन् सन्नपि । अतिदयस्तेषां मुक्तिप्रदत्वेन दयालुतातिशयं प्रदर्शयन् । अस्ति । इत्येवंविधम् । अस्य श्रीकृष्णस्य । चित्रं नानाविधाश्चर्यजनकम् । ऐश्वर्यम् । अस्ति । हि **॥८॥**

**श्रीमदिति** । श्रीमद्भागवतीये श्रीमद्भागवतपुराणसम्बन्धिनि । दशमे । स्कन्धे । आदितः । अस्य श्रीकृष्णस्य । सकलान्यपि । चरित्राणि । व्यासेन । उक्तानि । सन्ति **॥९॥**

**अत इति** । अतो हेतोः । सः । स्कन्धो दशमस्कन्धः । अस्माकम्। विशेषत एव । प्रमाणम् । अस्ति । अत्र दशमस्कन्धे । इष्टदेवमाहात्म्यस्यास्माकमुपास्यश्रीकृष्णस्य । महिम्नः । वर्णनात् । स च दशमस्कन्धः । भक्तिशास्त्रं भक्तिशास्त्रत्वेन सम्मतः । अस्ति । तस्य माहात्म्यावगमादेव तत्र भक्तिसम्भवादितिभावः **॥१०॥**

**यत्रेति** । यत्र येषु ग्रन्थेषु । कृष्णावताराणाम्। वर्णनम्। तत्त्वतः । भवेत्। ते। सर्वेऽपि ग्रन्थाः । सामान्यतः । मम । मान्याः । सन्ति **॥११॥**

**अथेति** । अथैवंविधश्रीहरिवाक्यश्रवणानन्तरम् । सदःस्थः सभोपविष्टः । पुरुषोत्तमः स्वावासभूतनन्दिग्रामाद्दर्शनार्थमागतो भट्टावटङ्कः पुरुषोत्तमनामा । विद्वान् पण्डितः । ब्राह्मणः । बद्धाञ्जलिपुष्टः । अस्मयो विद्यागर्वरहितः सन् । ईश्वरं प्रत्यक्षपरमेश्वरम् । तं श्रीहरिम् । नत्वा । पप्रच्छ **॥१२॥**

**श्रीकृष्ण इति** । हे स्वामिन् ! । भगवान् सकलैश्वर्यसम्पन्नः । श्रीकृष्णः । त्वम् । स्वीये। परे सर्वोत्तमे मायातः परे वा । अक्षरधामनि । कीदृशः । वर्तसे । ब्रह्माण्डेषु च। कीदृशः । वर्तसे **॥१३॥**

> *'पुरुषोत्तमभट्टेन श्रीकृष्णः पृष्ट इत्यसौ । नन्दयंस्तं द्विजं चान्यानूचे त्वित्थं परात्परः' ।*
**ब्रह्मेति** । हे विप्र ! । ब्रह्मधाम्नि । साक्षात् । हरिः । दिव्यासनस्थितो रमणीयसिंहासनावस्थितः । अनेकमुक्तौघैरक्षरब्रह्मभावापत्रानन्तमुक्तवृन्दैः । दिव्यानेकोपचारकैः । सेवितः सन् । अस्ति वर्तते **॥१४॥**

सदा दिव्यपुरुषाकृतिः पुरुषोत्तमः श्रीहरिस्तथाविधब्रह्मभावापन्नानेकमुक्तैर्दिव्योपहार्गाचतोऽस्तीत्युक्त्या स्वधाम्नि त्वं कीदशो वर्तसे इति प्रथमप्रश्नोत्तरं कृत्वा तत्प्रतापमाह द्वाभ्याम् । **सर्वेति** । सर्वेश्चरेश्वरः । सः। अयं श्रीहरिः । नैकब्रह्माण्डनायकैर्महापुरुषादिभिः । पूज्यमानाङ्घ्रिरनुवेलं सम्पूजितपादपयः सन् । महाराजाधिराजवत्सम्राट्नृ‌पतिवत् । वर्तते **॥१५॥**

**वर्तत इति** । यथा खण्डाधिपतयः खण्डमण्डलनृपाः । सम्राजश्चकवतिनुपस्य । आज्ञायाम् । सभयम्। वर्तन्ते । तथा । ते नैकब्रह्माण्डनायकाः । अस्य श्रीहरेः । आज्ञायाम् । सभयम् । वर्तन्ते । क्वचित् कदाचिदपि । स्वातन्त्र्येण स्वतन्त्रतया न तु नैव वर्तन्ते **॥१६॥**

**व्याप्नोतीति** । स श्रीहरिः । तत्रस्थः स्वाक्षरधामावस्थितः । सन्त्रेव । उष्णांश्भास्वान्। गगनस्थः सन् । मरीचिभिः स्वकीरणैः । सर्वान् । देशानिव । स्वशक्तिभिस्तरतमावस्थितस्वान्तर्यामिशक्तिभिः । ब्रह्माण्डानि महापुरुषद्वारा स्वसृष्टानन्तब्रह्माण्डावस्थितेश्वरजीवानित्यर्थः । व्याप्नोति । तत्तत्स्वरूपस्थितिप्रवृत्तिपूर्वके यथावेलोपभोग्यतत्तद्विहितकर्मफलप्रदानायावस्थितो भवतीत्यर्थः **॥१७॥**

**एक इति** । स्वतन्त्रः । एकोऽस्वतुल्यः । स श्रीहरिः । प्रयोजनवशात् । इच्छया स्वसङ्कल्पेनैव । अण्डे ब्रह्माण्डेषु । अनेकसङ्ख्याकैरगणितैः । स्वावतारतो वराहादिस्वावतारैः । जायते । स्वयंतया स्वैश्वर्यगुणाद्यावेशतय चानेकावतारैः प्रादुर्भवतीत्यर्थः **॥१८॥**

स्वान्तर्यामिशक्त्या स्वावतारशक्त्या च ब्रह्माण्डेष्ववस्थानोक्त्या ब्रह्माण्डेषु कीदृशस्त्वं वर्तस इति द्वितीयप्रश्नोत्तरं कृत्वा तत्प्रतापमाह चतुर्भिः । अनन्तेति । अनन्तैश्वर्यसम्पन्नः । अनन्तशक्तिपतिः । स श्रीहरि । क्वापि । स्वशक्त्या । सहस्त्रशः । ब्रह्माण्डानि । सृजति **॥१९॥**

**लक्षश इति** । क्वापि । लक्षशः । कोटिशः । शतशः । ब्रह्माण्डानि । सृजति । अथवा एकमेव । ब्रह्माण्डम् । सृजति । एवममुना प्रकारेणैव । स श्रीहरिः । तेषां ब्रह्माण्डानाम् । संहारम् । विदधाति । चकारात् स्थितिरि विदधातीति ज्ञेयम् **॥२०॥**

**स इति** । स श्रीहरिः । लये प्रलयकाले । एताम् । पृथिवीम्। परमाणुताम्। नयते । तां परमाणुतां नौड पृथ्वीम् । पुनः । सर्गकाले । अतिविस्तृतां विशेषशब्दवाच्यामेव । करोति **॥२१॥**

**सविद्युत इति** । स श्रीहरिः । क्वचित् । सविद्युतः । घनान् । व्योम्याकाशे । स्वशक्त्या । प्रादुर्भावयति । कदाच कदाचन । तान् सविद्युतो घनान्। स्वशक्त्या । पुनः तिरोभावयति **॥२२॥**

**अचिन्त्येति** । इत्थममुना प्रकारेण । अचिन्त्यवैभवोऽतक्र्यानन्तशक्तिः । स्वामी। सः। हरिः । वर्तते । स श्रीहरिव । भुवि । ब्राकृतिः । कृष्णाख्यः। सन्। वो युष्माकम्। निकटे समीपप्रदेशे। अस्ति वर्तते **॥२३॥**

**पूर्ण इति** । सकलाभिः । कलाभिः । पूर्णः। एष श्रीहरिः । एकः केवल एव। वो युष्माकम् । सेव्य उपास्यः । भवति । इतीत्थम् । वित्त जानीत । इत्येवंविधम् । अस्य श्रीहरेः । वाक्यामृतम् । पित्वा । तदीयैः
श्रीहरिसमाश्रितैः । सर्वेस्त्यागिभिर्गुहिभिश्च । साकम्। सः। विप्रः पुरुषोत्तमनामा द्विजः । मुमुदे **॥२४॥**

> *सर्वावतारधारित्वं सर्वकारणतात्मनः । येनोक्ता श्रीहरिः सोऽस्तु सदैव मम मानसे ॥१॥* 
---

**इति श्रीमदेकान्तिकधर्मप्रवर्तक श्रीहर्यैकान्तिकोपासक श्रीहरिकृष्णभगवत्सूनुरघुवीराचार्यविरचितायां सेतुमालाख्यायां श्रीहरिवाक्यसुधासिन्धुटीकायां शताधिकसप्तनवतितमस्तरङ्गः ॥१९७॥६४॥**